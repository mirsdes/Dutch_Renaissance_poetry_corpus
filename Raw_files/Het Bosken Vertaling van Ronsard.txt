Ick sach myn Nimphe int suetste van den Iare
In eenen beemt gheleghen aende sye
Van heuren hof, alleene als de vrye:
Neffens een gracht, waer af het water clare
Gheboort met lisch, cruyt en bloemen eenpare,
Lustigher scheen dan alle schilderye,
Noyt man en sach schoonder tappisserye,
Soo schoon was tvelt ghebloeyt veer ende nare:
Ghelyck Flora sadt sy daer op de bloemen,
Om heur schoonheyt machmense Venus noemen,
Om heur verstant Minerua wys van sinne,
Diana oock om heur reyn eerlyck wesen,
Bouen Iuno is sy weert t'syn ghepresen:
Tsynts desen tyt queelt myn siele om heur minne.
Wil iemant sien in een seer ionghe ieucht
Alle schoonheyt, alle suyuerheyt reene,
Ootmoedicheyt, en hoefsheyt niet ghemeene,
Alle eerbaerheyt, wysheyt, verstant en deucht?
Wil iemant sien (compt te wyl ghyt sien meucht)
Twee ooghen claer, en een godheyt niet cleene?
De glorie oock van onsen tyt alleene?
Come besien die my 't hert'e verheucht:
Hoe Cupido byt en lacht sal hy leeren,
Hoe hy gheneest, en hoe hy ooc doorwont,
Dan sal hy heur siende segghen terstont
Gheluckich is, die een vat soo vol eeren,
Wysheyt, verstant en deucht, aenschouwen mach,
Maer salich hy, die heur noch trouwen mach.
Noch heel onstelt synde van dees ghesichten,
Sach ick voer my een lichaem grof en swaer,
Seer lanck gebaert, met lanck ende verlockt haer,
Tuoorhooft gheployt met Saturnus gherichten:
Lenende op een cruyke (tot verlichten)
Waer wt hy schonck een water groot en daer,
Dwelck bayen gaet den oeuer hier en daer,
Daer den Troiaen tseghen Turnum most vichten.
Een woluinne soochde t'eynden sijn voeten
Twee kinderkens, d'een hant droech tot versoeten
Den boom des peys, d'ander den palmboom hooge,
Ende sijn hooft was ghecroont met Laurier,
Den Palm die viel en oock den Oliuier,
Ende den tack van Laurieren werdt drooghe.

Had ic tverstant so grof, so plomp en onbesneden
Als vele die int velt spitten, grauen en spayen,
Oft waer ick als sy syn die als weerhanen drayen,
Soo en sou v schoonheyt, noch v verchierde leden,
O weerde suyuer maecht my niet houden tonvreden
Noch ic en sou altyts niet staen t'uwer genaeyen,
Maer sou nv hier nv daer vast myn ghenuchten maeyen,
Die ick ghisteren sach sou syn vergeten heden:
Bouen dese acht ic my nochtans gheluckich t'syne,
En bouen alle goet acht ick myn bitter pyne
Die ic om v reyn lief lyde nachten en daghen:
Want sonder liefde lief sou ick sonder ghenuchten
Leuen gelyck sy doen (al moet ic nv dick suchten)
Die na eere noch deucht, noch reyn liefd'e en vraghen.
Hoe sou ick van v (lief) scheydende connen spreken
Dat druckich woort Adieu, oft God moet v bewaren
Ghemerct my het gepeys alleene can beswaren?
Voorwaer tsceyden van v doet myn tranen als beken
Seer oueruloedelyck ouer myn wanghen leken:
Nv god beware v lief alst dus met v moet varen,
Myn leuen, mynen troost, alder liefste der charen:
Adieu ghy die myn pyn cunt meerderen of breken
Adieu reyn suete lief: vaert wel schoone meestersse,
Die my dic suchten doet, en weerom meucht verheughen,
Ghy die ic dienen sal altyts na myn vermeugen.
Bewaren moet v God, myn vreucht en bitter persse,
Die my dic branden doet en ooc dicmael doet vrisen
Leeft met my soo ghy wilt, ken sal gheen ander kiesen.
 
Veel herder dan in stael, in coper of pourphier,
Heb ick dit werck volbrocht so dat de loop der Iaeren,
Den reghen noch den wint, noch ooc Mulsibersscharen,
Dat selfde nymmermeer en sullen schenden fier:
Als mynen lesten dach my sal doen slapen schier,
Dan en sal Vander Noot niet al gaen inde baren:
Want synen boeck sal dan synen naem bet verclaren
Dan Marmer of Pourphier, al en ist maer pampier,
Den welcken ouer all ieuchdich tot allen tyen
Sal vliegen (wiet benyt) om dat ick my geueucht
Hebbe tot d'eerlyck werc dat den musen geneucht.
Musa wel aen, vliecht op en bootschapt met verblyen
Inden hemel, dat ick al ree heb' ouerwonnen,
Deur ulie ionste goet, deur dwerck met v begonnen.
