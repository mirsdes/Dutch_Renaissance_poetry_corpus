Wat mochtmen iemant toch hier wenscen op der eerden
Ergher dan dat hy had een wyf vol van houerden?				 
Fier, dubbel en doortrapt, spytich, erch ende fell:	
Die traech waer totter deucht, en tot de boosheyt snel					 
En die van smorghens vroech tot dat sy tsnachts gaet slapen	
Sonder redene kijft tseghen maerten en cnapen:					 
En heuren goeden man voor alle deucht en goet,
Alle onbeleeftheyt toont en alle leet aendoet.	
Twaer beter in een bosch te woonen by de beyren,	
Oft by de leeuwen fel int velt hem te gheneyren,	
Oft alleen onder tdack oft in een woest vremt lant,	
Dan by een toornich wijf, erch en sonder verstant.					 
Wat mochtmen iemant toch hier wenschen op der eerden
Beter dan dat hy had' een vrouwe goet vol weerden?					 
Seer minnelyck en seer suet, vyant der boosheyt fel,					 
Die alle ondeuchden vliet, volghende de deucht snel,
En die van tsmorghens vroech tot dat sy tsnachts gaet slapen
Voorsichtelyk regeert, huys, maerten ende cnapen:					 
En heuren weerden man alle ghemack aendoet,					 
Alle vrientschap en vreucht, alle eere en alle goet.
Al waermen in een bosch daer woluen en beeren,
Tieghers en leeuwen fel loopen en heur gheneeren,
Oft ergens onder tdack oft in een woest vremt lant,
Men sou wesen gepaeyt deur heur deucht en verstant.

