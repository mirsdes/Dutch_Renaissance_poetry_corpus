Isser iemant onder des hemels ronde
Die gheproeft heeft Cupidos tyrannie,
Dat ben ick wel, die met herten onblye
Ghequetst ben met een dootelycke wonde
Die hy my ghaf door d'ooghe van de blonde,
Stellende heur soo in de heerschappye
Ouer myn hert en sinnen t'allen tye,
Beruerende myn siele tot den gronde.
Nacht ende dach en doen ick niet dan claghen,
Suchten, kermen, ende myn herte cnaghen,
Biddende hem dat hy myn leuen eynde.
Maer laes hy neempt in myn smerte behaghen,
Want hoe ick hem roepe en smeeke by vlaghen,
Hy en vertroost my niet waer ick my weynde.

En ist de liefde niet, wat ist dan dat my quelt?
En ist de liefde ooc, wat mach de liefde wesen?
Is sy soet ende goet, hoe valt sy hert in desen? 
Is sy quaet, hoe is dan soo suete heur ghewelt?
Brande ic met mynen danc, hoe ben ic dan ontstelt? 
Ist teghen mynen danc, sal tsuchten my genesen?
O vreucht van pynen vol, pyne vol vreucht geresen
O droefheyt vol ioleyts! o blyschapp'e9 verfelt! 
Leuende doot hoe moecht ghy teghen mynen danck 
Dus vel'e9 ouer my? maer ben ick willens cranck, 
My claghende tonrecht, de liefde ick tonrecht blame.
Liefde goet ende quaet, my leet en aenghename,
Gheluck en ongheluck, suer en soet ick gheuule: 

Ic suke vryicheyt, en om slauen ick wule. 
O suet ghepeys, o sware fantasyen!
O groote vreucht! die my comt deur t'gedencken
Van v minlyck wesen het welck my schenken
Can een eerlyck ende salich verblyen.
O droefheyt bly', 'd9 ghenuchelyck lyen!
O ghesontheyt, 'd9 daghelycx vercrenken!
O scherp verbot, 'd9 lieffelyck weerwenken!
O suren peys, 'd9 aldersoetste stryen!
T is my al vreucht, al goet ende bequame:
T is my al lief, wilcome en aenghename,
Wat ick deur v liefde (reyn lief) ontfanghe:
Tsy suer oft suet, alst v wel mach behaghen:
Maer nochtans is al myn vlieghen en iaghen,
Naer uwen troost, en naer v ick verlanghe.
