 
Hoe vals is de werelt vol ontrouwen certeyn!
 
hoe lange heeft sy int gemeyn  veel quaets berockt!
 
hoe lange heeft sy de menschen, groot & cleyn,
 
duer haer samblant vileyn  tot sonden gelockt!
 
Nochtans ist al als dryfsant dat sy brockt,
 
midts dat sonder Godt is; Schriftuere tuyget bloot.
 
Hy comt int getruere, dier hem op stockt;
 
haer samblant is bitterder dan de doot:
 
wee hen die etende syn van haer broot!
 
Want tis al aderen vol fenyns gegoten;
 
die haer samblant volgen, blyven dick inden noot;
 
haer samblant is wt Luycefer gesproten.
 
Veel synder daer in sdroefheyts bant gesloten;
 
veel hebbender duer gehadt een droevich lodt.
 
Dus segick als die gecraeckt hebben haer noten:
 
sweirels samblant is als dryfsant: niet sonder Godt.




Constighe dichters, Duytsche Rhetoriesienen,
Hier hebdy de groote Werelt int cleyn ghebracht:
Ommers soo ickse v hebbe connen aen-dienen
Wt Ortelius Caert-boeck, heerlyck ghewracht.
Ist dat ghyer iet inne vercreupelt acht,
Wytet eensdeels de plaetse, en d'ander de mate,
Die ick Brabantsche wyse in ons tale heb' ghewacht,
Als elck in de syne doet t'sy van wat state.
Alleen hebbe ick ghenomen tot mynder bate,
De Mechelsche vocael-smiltingh', die ick in al
Dat ick voorts te maken dencke, altyt volghen sal.
De Poëten doent oock met vryen ghelate;
En sulcx t'ouertreden by hun in ongonste
Want rymen sonder mate, ouer al cleyn conste 
