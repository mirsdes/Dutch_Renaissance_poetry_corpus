Ontwaeckt nu Gheesten oorboort deucht,
Maeckt ghedichten, en constich u verheucht,
Ghepresen wort ghy, wilt pracktiseren,
Veroorsaeckt tijtcortingh, blyschap en gheneucht,
Staeckt fantasyen, en bedrijft nu vreucht,
Verresen is sy, const sal floreren.
Roemer wilt ghy weten hoe dattet my nu gaet,
Leest dit met aendacht, ick sal't u gaen verhalen:
Daer en is ter werelt gheen soo droeven staet,
Die in't minst ghelijckt by mijnder qualen,
Ick heb niet, ick hebt al, dat ick wil moet my falen:
Ick sterf, ick word herboren, ick vriese inden brant,
Dat ick hoop, moet ick vreesen: t'hooch vlieghen doet my dalen:
In vrede heb ick strijt, in eeren vind ick schant,
Ick wilt vast al omvamen, en hou niet inde hant:
Dus leef ick onghestadich nae mijn Liefgens behagen:
Voor alle wedergeldinghe vind ick aen elcken kant,
Suchten en duchten, kermen en claghen,
Steenen en weenen, swaermoedich knaghen,
Dit zijn de plaghen,, die wy deur Liefde winnen:
Sy zijn wel salich die noyt soo leerden minnen.
Adieu Lief die ick heb bemint:
Mint ghy een ander: U wel beraet:
Raet, of ick my bet heb besint,
Sint dat ghy my liet desperaet:
Raet ontbrack my, en ick quam te laet:
Laet ghy my, ick kies oock een Lief:
Liefst had ick noch van u ghenaet:
Naet scheyden mistmen zijn gherief.
Ick noode Ocker te gast, en t'mael was bereyt,
Met veel smekens of hy my daer in behaghen,, wou:
Hy seyde, hy sou my comen segghen bescheyt,
Dats te seggen, dat hijt zijn Moer eerst vragen,, sou.
Fobert die can een yeder begrypen,
Hy can Tiet bedisselen en Stijn beslijpen:
Hy siet dat Goossen quaet, en dat Hil verkeert,, is,
Dat Pieter mal en dat Jan ongheleert,, is,
Dat Nel qualijck hoort, dat Weyn qualijck spreeckt:
Somma hy weet wat dat Trijn ghebreeckt:
Ghelijck Momus soo begrijpt hy elck bysonder,
En datmen om hem lacht, dat gheeft hem wonder.
Jan de Bors sit altijt inde tavaerne,
En drinckt peuselaer, dat hem de ooren tuyteren,
Maer t'Hamborger bier drinckt hy seer gaerne,
En hy durf niet, deur vreese dat hy sou luyteren.
Nel is verwondert, daer haer Speelnoots trouwen,
Dat sy onghehuwt haer leven verslijt,
Sy is lelijck en quaet, soo elck mach schouwen:
Geeftet u vreemt dat haer niemant en vrijt?
Maer sy is seer rijck, dits dat haer spijt:
Dan ick acht sy huwt noch in een Jaer,, niet:
Want haer minder en acht sy niet een mijt,
Ende haers ghelijck die en acht haer,, niet.
Joost heeft veel ghelt en goets ghesocht,
Ende hy heeft een Wijf daer mede ghecreghen,
Sy is quaet en lelick en onbedocht,
Sy grauwt en sy snaut in alle weghen,
Hoe dat hijt maeckt sy wil niet te deghen,
Altijt heeft sy t'leste woort met haer snappen:
En straft hyse, dan soo seytse daer teghen,
Het zijn mijn schyven die daer clappen.
Fobert voorwaer ick sach u aen,
Eer ick u kende, voor een wijs Man:
Maer nu ick merck al u secreten,
Machmen u wel Fobert heeten.
De Schipper spreeckt van schepen en touwen:
De Coopluy spreken van haer bedrijf:
De Boeren van haer landt te bouwen:
De Advocaten spreken vant ghekijf:
De Herder vant vee en zijn gherijf:
De Crijchsluy van vechten, stormen en schansen,
Maer de Vryers van lacchen, soenen, en dansen.
De Heer Abt en zijn soost accorderen seer fray,
En zijn malcanderen ghelijck in al haer manieren,
D'een is puer mal, d'ander leutert de kay,
Sy drincken garen bey goe wijn en goe bieren:
Wil d'een lacchen, d'ander wil narren en tieren,
Sy accorderen den gantschen dach seer fijn,
Maer savonts beginter discoort te regieren,
Want de Heer Abt en wil des nachts sonder wijn,
Niet slapen, dies hy seer qualijck daer an,, is:
En zijn soost can niet rusten, of in vreden zijn,
Alsser een droppel bier of wijn inde kan,, is.
Wie sondicht meer, hy die versierlijck seyt,
Dat ick t'ja-woort van u Lief heb vercreghen?
Of ghy die maeckt dat hy met loghen spreyt,
T'welck als ghy wilde mocht hy met waerheydt pleghen?
Jae dat meer is, ghy moocht helpen te deghen,
Daer deur ons drie (och of ghy u segghen liet)
Hem uyt de loghen daer hy is toe gheneghen,
U van ondanckbaerheyt, en my uyt groot verdriet.
Goris, u Vader gaf u alle daech een pont,
Om dat ghy altijt soudt hebben ghelt:
Want al hebdy veel, ghy verdoet het terstont,
Daerom had hy u een reghel ghestelt.
Nu is hy door de doodt ter neder ghevelt,
Dies ghy alleen al zijn goet verwerft;
En my dunckt dat hy u daer door onterft.
Waerom quaemt ghy, Cato, an de taneelen,, doch?
Die s'volcx sotheyt wel kende te voren,
Haer wulpsheyt, haer vryheyt, haer sotte spelen,, noch?
Of quaemdy om dat ghy u sout verstooren?
Ghy vraecht, wat voor Vrysters dat ic sou begeeren?
Ick seg, die niet gantsch van den goeden of quaden,, zijn:
Want de maet behoortmen in alles te useeren,
Dat sy niet en quellen, of haest versaden,, mijn.
Ghy looft my vast veel, Mieuwes, als ghy doot,, zijt,
Maer levende gheeft ghy my niet en lensch:
Soo ghy niet puer of gansch van wijsheyt bloot,, zijt,
Soo weet ghy Mieuwes wel wat ick wensch.
Eerst was Braker Doctor, nu begraeft hy de dooden:
Wat ist anders te segghen? Dan dat Braecker,, is,
T'selfde dat hy was, doe hem de siecken nooden:
Want dat doet hy oock nu hy Gravemaker,, is.
Soo yemant meent dat Goris ruyckt soo vunstich,
Naet bier dat hem gister avont is gheschoncken,
Die is bedroghen: Want Goris seer cunstich
Drinckt alle daechs wel driemael droncken.
Men hoort niet, suyckerbosken, van u gedicht,, fijn,
Nochtans wildy een Rethorijcker zijn gheheeten:
Soo moochdy oock wel puer sot, mal of slicht,, zijn,
Als ghy't zijt, en dat wijt niet en weten.
Leckere gherechten,
En vratighe lust int eten,
U ghesontheyt bevechten,
En scharpsinnicheyt slechten:
Dus wilt simpel aenrechten
En de maet niet vergheten.
Dat u Vrunt, Mouris, (t'welck tot u verwijt,, is)
U liever de helft wil gheven, als t'gheheele borghen:
Dats te segghen, dat hy liever de helft quijt,, is,
Als de heele som, daer hy mocht voor sorghen.
Een soet neen segghen, met een lachgen daer by,
Dat is seer jent Liefken, ghy moettet leeren:
Al woud ghy jae segghen teghens my,
Ten sou my soo wel niet contenteren:
Niet dat ghy mijn druck sult vermeeren,
Maer ick wou dat ghy u segghen liet,
En liet my doen al mijn begeeren,
Segghende, neen, neen, ghy en vercrijcht het niet.
T'is of, t'is an: sy wil, en sy wil,, niet:
Seght my, als sy wil en sy wil niet, wat wil,, Griet?
Liefde brant mijn hert aen alle zyen,
Als Liefd met Liefde wort betaelt:
Maer ick en can gheen Vryster vryen,
Als haer jonste niet te mywaert daelt.
Elck die zijn hert in Liefden dwaelt,
Die zy voordachtich int beginnen,
Soo hem ghelijcke Liefde faelt,
Soo sal hy niet dan druck ghewinnen.
K'en ben int minnen niet onghestadich,
Noch wanckelbarich in mijn ghemoet:
Dan wou my Bryseyda zijn ghenadich,
Ick sou Dynaes en Micols Liefde soet,
Wel haest vergheten, tis bey niet goet
Wanckelbarich of obstinaet te zijn,
De wanckelbarighe heeft gheen voorspoet
Door zijn lichtvaerdicheyt wort hy veracht ten fijn:
En de obstinate wint niet dan druck en pijn,
Volghende begherich een straffe Vrouwe,, dan:
Dus prijs ick die maet int minnen houwen,, can.
Lest quam ick opt slach recht inde Mey,
Dat sy haer deed laten mijn Liefken soet:
Ick seyde den Barbier ten is niet fray,
Dat ghy haer ontneemt dit warme bloet,
Want sy is veel te cout, ick hebt met onspoet,
Besocht deur veel verdriet en lyen.
Hy antwoorde my: ghy en zijt niet vroet,
Ick ontneem haer t'bloet, dat haer doet partyen,
Om in dese Maent der melodien,
Weer bloet te vergaren, lieflijck en bly,, siet:
T'welck oock gheschach, sy creech sin int vryen:
Maer t'quaetste is, helaes, ten is om my,, niet.
Des nachts omtrent de middernacht,
De Bruydegom aen de Bruyt begeert,
T'spel der minnen: Hola al sacht,
Sprack sy, onwillich en verkeert.
Ghy sult my seer doen, ick ben verveert:
Ick en sal, siet daer mijn vingher in u mont,
Sprack hy, bijt vry, is dattet u deert.
Sy consenteert, en hy begint terstont:
Als t'spel geeynt was, vraechde hy goet ront,
Hoe ist schoon Lief, heb ick my wel ghequeten?
Sy antwoorde weder, t'was een goe vont,
Ick heb u immers oock niet ghebeten.
Cupido die heeft siet in zijn bevanck,
Een Hemel, een Vagevyer, en een Hel,
Daer hout hy de Minnaers in bedwanck,
In lust, in onrust, in lyen fel:
Die hier haer begeeren vercryghen snel,
Zijn inden Hemel, t'blijckt openbaerlijck:
Die deur onseecker hopen zijn in ghequel,
Die woonen int Vagevyer eenpaerlijck:
Maer meerder last hebben sy, tis claerlijck,
Die door lust inden Hel zijn ghetoghen,
In hooch begeeren en cleyn vermoghen.
Dien vryen cus, dat minlijck soenen mede,
Soo ghegheven, en oock soo wel ontfaen,
Hoe soet was dat o lieffelijcke zede,
O soete mont, seer reyn en schoon ghedaen,
Hondertmael daechs wilt my soo cussen gaen,
En neemt my aen nu en tot allen tyen,
In u ghenae: Maer wilt ghy my versmaen,
Soo mach ick segghen, sonder my te verblyen:
Door groot gheluck soo comt my druck en lyen
Wel laet staen, sit stil, sprack een Meysken reene,
Tot een Vryer, wiens by zijn haer verdroot,
Ick wout ghy over ses mylen stont, ghy Deene:
Noch hoorde ick datse hem dese vraech ontsloot:
T'grootste beest datmen vint, seght Lief minjoot,
Waer veur siet men dat int ghemeen,, aen?
Een Oliphant, sprack hy, is ongheschickt groot,
Gaet Oliphant sey sy, laet my alleen,, staen.
T'praten alleen can ick gheen vryen heeten,
T'ghelijckt de wint, de welcke haest verwaeyt,
Of t'water dat snellijck af comt ghevleten:
Een schoone Valck die s'menschen hert verfrayt,
Hy vliecht, hy hippelt, hy springht of hy drayt,
Het is al niet, soo hy niet gaet bestryen,
Patrijs of Duyf, daer hy zijn Heer mee payt:
Dus Cupido brenght buyt, wilt ons verblyen,
Of gaet selfs alleen de Vrysters vryen.
Vraecht ghy hoe ick soo trotsich ben ghesint?
Giert heeft gheseyt, ten is my niet vergheten,
Datse van ons drien my meest bemint,
Mach ick dan niet wel gheluckich heeten?
Ghy moocht weer segghen, wa zydy vermeten?
Dat was omt jocx, t'sal u tot verwijt,, staen,
Ick wetet wel, maer ick en wilt niet weten:
Of ick sou daer door mijn blijtschap quijt,, gaen.
In u alleen is al mijn ruste:
In u alleen is al mijn luste:
In u alleen is al mijn vreucht:
In u alleen is mijn verblyen:
In u alleen is tallen tyen,
Mijn blyschap, vrede en gheneucht.
Int verdriet ben ick van u absent,
Sent my doch eens troost reyn Liefken soet,
Soetelijck zijt ghy in mijn hert gheprent,
Prent my oock weder in u ghemoet,
Moet ick van u wesen onghegroet,
Groeten wil ick u soo veel te meer,
Meerdert dies tot my u jonste goet,
Goedich sydy noch in elcken keer,
Keert u wreetheyt in een soet gheweer,
Weert desperaty, wilt my troost gheven,
Gheven moocht ghy my de doot of t'leven.
Het vryen en can ick niet volprysen,
Al ben ick een heelen dach by mijn Lief,
Wy hebben veel verscheyden devysen,
De tijt ontloopt ons ghelijck een Dief,
Haer by zijn behoet my voor mis kief,
De dach dunckt my een uur warachtich,
Spreeckt my yemant aen, tis ongherief,
Ick swijch heel stil of ick spreeck mallachtich,
Mijn voorgaende reden niet ghedachtich,
Ick varieer in mijn woorden telcker stont:
Maer als ick by haer ben, die seer crachtich,
Mijn jonghe herteken heeft deurwont,
Soo vloeyen de woorden uyt mijn mont:
Wy souden wel t'samen een gants Jaer,, kallen,
En cussen, en lacchen, en jocken goet ront,
Hondert Jaer soud ick soo wel met haer,, mallen:
En het scheyden sou my dan noch swaer,, vallen.
Wil yemant schoonheyt en jonghe jeucht,
Een eerbaer wesen, alle volcomen deucht,
Schaemte sebarich, en oock cuysheyt ghepresen,
Een minnelijck ghelaet, dat yeder een verheucht,
Alle bevallicheyt in een lichaem gheveucht:
Een lieffelijck ghesicht dat wond en can ghenesen,
Dat menich verblijt, en menich houdt in vresen,
Die coom besien mijn Liefken met jolijt,
Hy vint voor seker hoe dat Cupidoos pesen,
Wonden en heelen, en hoe dat hy lacht en bijt:
Hoe hy bedroeft, en wederom verblijt:
En haer deursiende, sal hy met cloecke sinnen,
Dien gheluckich achten, die haer bemint en vrijt:
En noch veel meer dien sy selfs wil beminnen.
Goris seyt,
Dat hy niet uytghenoot zijnde, altijt savonts vast:
T'is goet bescheyt,
Hy eet niet, of men noot hem te gast.
Ghy zijt een verrader, en een bedriegher,
Ghy zijt een pleyter, en een coopman,
Ghy zijt een achterclapper, en een liegher,
Ghy zijt een banckerotier, of een loopman,
Ghy zijt meester van alle schalcke practijck:
En t'is wonder Mouris, ghy zijt niet rijck.
Liefde en de Doodt teghen my partyen,
Dies weent mijn hert, het kermt, het claecht:
Liefde door zijn brand heeft my doen vryen
Een schoone en suyverlijcke maecht:
Maer de Doodt seer wreet en onvertsaecht,
Heeft haer ghehaelt t'mijnder onvromen:
Liefde heeft my mijn verstandt ontjaecht:
En de Doodt heeft my mijn Lief ghenomen.
Neen, dat mishaecht en t'veroorsaeckt lyen,
Alst den Minnaer wredelijck wert begroet:
Maer t'doet den selfden oock wel verblyen,
Alst met een lachsken wert versoet:
Soo bewijstse met haer wesen goet,
Al schijntse int praten te zijn versteent,
Dat de tonghe spreeckt, dattet herte niet en meent.
Dewijl ghy my gheen troost wilt gheven,
Soo wil ick Liefken oock afstaen,
Ick had noch wel by u ghebleven:
Had ick ghehoopt troost te ontfaen:
Een ander moocht ghy nemen aen,
Die doen u trou dats mijn verlanghen.
Nu, adieu Lief, soet, wijs, en schoon ghedaen,
Mijn hert dat was heel met u Lieft bevanghen:
Een die u min bemint sal misschien meer ontfanghen.
Sy, in wie alleen mijn toeverlaet,, staet,
Sprack lest een woort door mijn seer hooch gheacht:
Ick sal u moeten gheven door ghenaet,, baet,
En tot u minne noch worden ghebracht:
Ick antwoorde haer met grooter aendacht:
Och Liefken soet, soud ick noch wel troost winnen?
Helaes, wat segh ick? Certeyn ick mocht die nacht,
Wel vreesen, als ghy sulcx ginght beginnen:
Want ick min te seer alsmen my wil minnen.
Die cleyne lieft die met vreese verselt,, is,
Doet u verliesen daer ghy met vlijt nae taelt:
Want mijn hert daer deur soo seer onstelt,, is,
Dat ick mijn woorden heb weder haelt,
Indien dan u begheerte faelt,
En datmen u voor goet wil quaet uyt keeren,
Gheschiet u recht: Want seecker ghy dwaelt,
Dat ghy t'goet alst quaet gaet estimeren:
En vrees over Liefde laet triumpheren.
'Ken heb niet gheseyt Liefken ghepresen,
Dat ick vreese van u bemint te zijn:
Maer dat ick dat behoor te vreesen,
Duchtende voor overgroote pijn:
Maer vierich begeeren verwint ten fijn
Alsulcke vrees, dies ick wel sou begeeren
U soo seer te minnen, dat ick selfs verdwijn
En my gantsch in u mocht transformeeren:
Want ghy zijt alleen mijn recreeren.
Wist ick nergens te gaen, en quam ick u dan besoecken,
So had ick luttel dancks van sulck bedrijf:
Dan nu heb ick t'huys wel gheselschap aen mijn boecken,
En op straet daer loop ick niemant opt lijf:
Lust my mijn Lief te sien, tot mijn gherijf,
Dat paste noyt beter als op desen dach,
Inde Kerck zijnde, en soo ick daer wat blijf,
Daer is ghespel en ghesangh, oock geen quaet ghelach,
Nochtans coom ick u by, als die wel beter mach.
De Winter is voorby, de Somer ghenaeckt,
Het onweer is ghestilt, en tot ruste gheraeckt,
De reghen is over, de Son is schynende:
Desperacy heeft my heel onrustich ghemaeckt,
Tusschen hoop en vreese heb ick langh ghehaeckt,
Troostloos nae troost my selven pijnende:
Deur twyfelachtich mistrouwen by nae verdwynende,
Ghestadelijck quynende,, sonder confoort:
Nu is de Liefste dit pack ontbynende,
En gunt my uyt ghenade haer accoort:
Dies verdwijn ick van vreuchde schier rechte voort,
En seg, nu sy my dus comt gherieven:
T'soet smaeckt wel nae't suer, t'verlanghen doet wel lieven.
Soo menich mensch alsmen ter Werelt vint,
Soo menich isser verscheyden ghesint:
Een wijs en voorsichtich Man,
Hem nae veelderley seden schicken can.
Een vry, ledich, gherust ghemoet,
Sult ghy buyten u niet verwerven:
Het quaet begeeren van u doet,
Soo moocht ghy vrede in't hert beerven.
Ghestadighen arbeyt cant al verwinnen,
T'volherden brenght alle dingh ten endt:
Deur de tijt, deur ernst, en ghestadich minnen,
Soo raeckt menich Vryer uyt zijn ellendt:
Deur de tijt wortet hier al om ghewent,
Deur de tijdt verloopen stonden en Jaren,
Deur de tijdt heeft sy my haer troost ghesent,
Die my eertijts met ontroost gingh beswaren:
Dus neemt de tijt waer, wilt u niet vervaren,
Al schijnt u deurt vertreck alle troost te ontsyghen,
Hout volstandich aen, wilt dit woort bewaren:
Men seyt ghemeenlijck dat aenstaen doet vercryghen.
Des nakenden ouderdoms weest ghedachtich,, altijt,
Soo en laet ghy gheen stonde te vergheefs passeren,
Terwijl ghy tijt hebt niet slofachtich,, en zijt,
Maer leert en ghebruycktse in u jeuchts floreren:
Want ghelijck des waters vloeden descenderen
Alsoo gaen de jaren snellijck voort aen:
En gelijck ghy gheen water moocht doen wederkeeren,
Soo en comt gheen uur weder die voor by is gegaen:
Dus hebt acht op u tijt, wiltse gade slaen:
Want seer haestich verloopen u stonden en jaren,
En volghen nae soo goet niet, als d'eerste waren.
Laet de Schippers en Bootsluy Neptunum eeren:
Laet de Crijchsluy Marti sacrificeren:
Laet de Waersegghers Phebo dienen playsant:
Laet de Jaghers Dyanaes eer vermeeren:
Laet de Constenaers Minervam adoreren:
Laet de Boeren Cereri en Baccho doen offerhant:
Laet de Princen en Ridders int gantsche Lant,
Castors en Pollux eere betrachten:
Ick wil u Venus en Cupido nae mijn verstant
Eeren en dienen met al mijn crachten:
Dus wondt oock mijn Liefken met uwe schachten.
Verscheyden luy prysen verscheyden hanteringe,
Sommige wijsheyt, const, ofte goede leeringe,
Andere prysen vechten, stormen en schansen,
Het lof der sotheyt hoortmen oock verbreen,
Eenighe prysen een kercker of een blaeuwe scheen:
Comt hier en hoort het lof van dansen.
Langh heb ick ghetwyfelt of ick't sou verswyghen,
Want men can haest deur spreken hinder cryghen:
Oock ist een sware last voor mijn swacke schoud'ren,
Om nu te bewysen bey voor leeck en clerck,
Dattet dansen is een pryselijck werck,
En datmen eerlijck ghedanst heeft by den Oud'ren.
Menich acht nu het dansen voor quaet en voor sonde,
Dus sal haer vreemt duncken t'geen dat ick vermonde,
Als poghende quaet oft sonde te prysen:
Waer sonde of quaet in haer opiny gheleghen,
Soo had ick hier gantsch niet te segghen teghen:
Nu meen ick met reden contrary te bewysen.
Alle dinck oock wat ter Werelt gheschiet,+
Is goet of quaet, of gheen van beyden niet:
T'quaet canmen gheensins tot goet ghebruycken,
Maer blijft quaet: jae oock wie dattet doet,
Ende wort nemmermeer middelbaer of goet:
Want men can uyt gal gheen heunich suycken.
Het middelbaer dat is goet of schadelijck,
Nae des gheens hert die daer werckt dadelijck,
Hier onder hoort het dansen en springhen:
Of onder't goet datmen oock tot quaet can keeren,
Hoe wel dat rechte goetheyt niet can varieren,
Nochtans is t'meeste misbruyck in de beste dinghen.
Christus Gods ware goetheyt onghemeten,
Wort selfs een steen des aenstoots gheheten.
In't salich Paradijs creech Adam smert.
Judas heeft tot zijn bederf Christum ghegheten.
Caims gheveynsde Godsdienst wort hem verweten:
Dus leyt het rechte quaet in s'menschen hert.
Ist dansen om't Calf der Israeliten kinderlijck?
Was Herodias dansen Joanni hinderlijck?
Salmen schadelijck houden hun beyder daet?
Wijt dat het dansen niet menichvuldich,
Maer den quaetdoenders self die zijn schuldich:
Haer dansen had anders niemant gheschaet.
t'Dansen in hem selven dat is seer pryselijck:
Met dansen loofde David God jolyselijck,
En ghebiedt ons met dansen Gods lof te verbreden.
Moses Suster heeft Gods lof gedanst en gesprongen.
Israel heeft haer victory dick ghedanst en ghesonghen:
Dat het dansen niet quaet is, volcht uyt dese reden.
Want het blijckt datmen gedanst heeft van oude tyen:+
Met dansen loofdense God in hun verblyen:
t'Dansen heeft met de menschen begin ghenomen:
De dwalende Sterren in't Firmament,
Houden haer tret in't veranderen jent:
Dus seytmen ist dansen vanden Hemel ghecomen.
Is het dansen dan een teecken van victory?
Maecktet heerlijck, en verbreytet Gods glory?
Ist ghebruyckt van den Ouden, Vromen en Wysen?
Heefter Israel Gods lof door verbreet?
Ghebietet ons de Schrift te doen met bescheet?
Segt, waerom salmen't nu dan misprysen?
De Schrift ghebiedt onder andere saken,
U met gheen dansersse te maken,
Dit heeft men nu altoos inde mont met vlijt:
Maer ist gheen Dronckaert die zijn nootdruft drinckt?
Ist gheen Musijcker die nae luste singt?
Soo ist oock gheen danser, die danst op bequame tijt.
Alle Const voorwaer gheen meerder vyandt heeft,
Als die, die van de selfde gheen verstandt heeft:
Dits een out spreeckwoort, en seker warachtich,
Dattet dansen is een eerlijcke exercitie,
Diemen wel ghebruycken can sonder malitie:
Dat blijckt aen alle dese reden eendrachtich.
Het dansen had by onse Voorouders sulcke cracht,
Dat Cicero Roscium dapperder acht,
Om t'volck te beweghen door zijn dansen aerdich,
Als hy door cloecke reden, zijnde een Oratoor:
Want het ghesicht is veel crachtigher als t'ghehoor:
Is dan het wel dansen niet seer eerwaerdich?
Want het dansen heeft sulcke melody,+
Dattet oock den treurighen can maken bly:
In't dansen canmen veel brenghen te weech,
Door ghesicht, beweging, en handen douwen:
De vrome ghebruycktet op eer en trouwen:
En de quade doet gheen goet werck te deech.
De Romeynen in haer feesten te dansen pleghen,
t'Ghebruyck haddense van de Hetruscis ghecreghen:
De voornaemste in Thessalonia dansten al om:
De Lacedemoniers hebben seer op't dansen ghepast,
Datse oock op't spel ten oorloch traden vast:
Hier af comt noch inde krijgh pijp en trom.
In Delos gheen Godsdienst sonder dansen was:
Salii de Roomsche Priesters dansten op haer pas,
In hun Godsdienst religioos en prelatich:
Plato heeft self in't dansen wetten ghestelt:
Dus ghy swijcht vry, die u hooft daer me quelt:
Want al dit volck heeft gedanst manierich en statich.
Merione was voor Troyen onder de Griecken befaemt,
En door zijn wel dansen hooch vernaemt.
Thymele schrijftmen heeftet dansen eerst opgebracht:
Neptholemus wert door zijn dansen hooch geeert:
Socrates heeft in zijn ouder self dansen gheleert:
Van desen ist dansen een loflijck werck gheacht.
Het dansen scharpt de memory van binnen:
t'Maeckt voorsichtich verstant, en snelle sinnen:
t'Leert elck vlytich op zijn doen acht,, hebben:
t'Maeckt het lichaem ghesont, en snel de leden:
t'Leert de voeten vast en seker treden:
Dus comt datter d'Ouders seer na getracht,, hebben.
Homerus, Virgilius, en meer ander gheleerden,+
Achten dat de Goden sulcken hoochlijck vereerden:
Dien sy jonden de gave om wel te dansen.
Castor en Pollucx zijn constighe dansers gheweest:
Oock Orpheus en Museus, alsmen noch leest:
Dese zijn al ghecroont met Laure cransen.
Want sy brochten de menschen daer door tot tuchticheyt,
Tot maticheyt, wackerheyt, en tot Godsvruchticheyt:
Instellende in haer Godsdienst dansen en springhen:
Want in't dansen moetmen zijn voorsichtich,
Op de passen achten vaerdich en lichtich:
En men moet wel maet houden in alle dinghen.
Maet in alle dinghen wort immers hooch gepresen,
Maer bysonder hier in moet goe mate wesen,
Of spel en dans is moeyte verloren:
Conden ons teghensprekers sulcke mate houden
In't berispen, als wy in't dansen, seker sy souden
Ons niet meer quellen, noch haer self verstooren.
t'Dansen dan is een verheuchlijck tijt-verdrijf,
En t'helpt menich jongman aen een wijf:
De ervarentheyt doetet mijn prysen eerlijck:
Want wilmen de jongheluy hier van ontryven,
Segt, waer me sullense doch den tijt verdryven?
Dat soo goet sal zijn, soo tuchtich, soo eerlijck?
Sullense drincken dat haer de ooghen puylen?
Sullense elck in een hoeckgen sitten en pruylen?
Sullen sy slordighe raetselen gheven uyt?
Sullen sy achterclap van anderluy spreken?
Sullen sy beschimpen malcanders ghebreken?
Of sullen sy altijt singhen even luyt?
Men wilse immers van by eencomst niet ontwennen+
Op dat elck ander mach leeren kennen:
Wat ander tijdt verdrijf salmen haer stellen ter hant?
Onse Voorouders en zijn gheen kinderen gheweest,
Dese presen het dansen in een vrolijcke feest:
Nu wilment bykans achten voor schant.
Dat eenighe Outvaders t'dansen verboden,
Dat was op die tijt hooch van nooden:
Want de Pantomimii als lichte guyten,
Brachten alle zedicheyt daer door te niet:
Nu machmen t'ghebreck helpen datter gheschiet,
En daerom de speelluy de mont niet sluyten.
Wilmen de dansen nu niet toe laten al,
Den ronden dans moetmen ghedoogen in allen geval,
Daer een voor singht een Liedeken pryselijck:
Want dat is een manier van een ray:
Diemen van outs ghebruyckt heeft eerlijck en fray,
Diese dan nu sou verachten, die deed' onwijslijck,
Want als Israel de Egyptenaers verdroncken sagen:
Als Goliath de Reus int velt was verslaghen:
Als Jephtha zijn vyanden met cracht bedwangh:
Als Davidt de Philisteen d'Arck had benomen:
Als de verloren Soon was weder ghecomen,
Hebbense allegaer vrolijck ghedanst met sangh.
Machmen over t'misbruyck met reden claghen,
Worttet veel onrecht ghebruyckt in onsen daghen,
Tot dertelheyt, ydelheyt en tot lichticheyt,
Wilt vry t'misbruyck met reden straffen,
Wilt helpen reformacy int dansen schaffen,
Datment mach eerlijck ghebruycken tot stichticheydt.
Plato heeftet in zijn tijt ghereformeert,+
Eenighe dansen verboden, en andre gheleert:
Oostwaerts wordense nu noch al niet toe ghelaten:
In alles comt misbruyck metter tijt,
Men sie toe datmen dat vermijt,
En daerom salmen niet alle de Dansers haten.
Hier sou noch wel veel meer te segghen vallen,
Maer mijn mont is moe, ick can niet meer kallen,
Daer is ghenoech gheseyt, diet wil verstaen,
Het onmanierich dansen wil ick niet prysen:
Maer ick heb alleen hier willen bewysen,
Datmen wel eerlijck te dans mach gaen.
}
