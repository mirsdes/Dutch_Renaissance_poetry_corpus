Heur ooghen syn als twee schoon Esmerauden, 
Blinckende claer gheensins om te verlichten 
Fraeykens gheset voor alle mans ghesichten,
 In twe peerlen de schoonste die bedauden
Aurora oyt alssy d'Oosten verlauden: 
Schoonder dan gout syn die my dick beuichten, 
Heur wynbraukens ende heur suyuer vlichten, 
Soo schoon gheueruft dat sy my dick benauden: 
 Dan out yuoir syn witter heur schoon tanden,
Dees' veruwen al, heur soo suyuer vertoonen
Neerstich bewaert met twee coralen randen. 
In heur aensicht, wel weerdich om te croonen, 
 Dat sy my ghants van herten en van sinne
Verandert nou hebben deur heur reyn minne. 
Soo haest als myn ooghen heur schoon figure
Hebben ghesien soo suyuer ende reyne,
Merckende veel gratien (niet ghemeyne)
In dese maghet eerbaer, goet ende pure,
Werde ick ghetreft recht op die selue ure,
Van Cupid, en na der minnen treyne,
Werde ick dienaer van dit maechdeken cleyne:
Wiens liefd my dickweruen het sure
Doen prueuen heeft met suchten ende beuen:
En wederom is my deur heur ghegheuen
Blyschap' en vreucht, maer altyts onghedurich:
Hope gheeft troost, maer duchten doet my pyne,
Ick hop' nochtans noch eens vertroost te syne,
Maer vast vinde ick my nv dicweruen treurich.

God (hope ic) sal die wreetheyt van v weeren.


Ghy en syt my niet wreedt, niet hert, noch ongenadich,		  
Maer vriendelick sydy, beleeft en goedertieren:				  
Seer minlyck en seer goet, soet en seech van manieren:				  
Ghy en syt oock gheensins wilt, straf noch onghestadich:
Ghy en syt my ooc niet verachtich noch versmadich
En ic en sueck' ooc niet dan v deucht te verchieren				  
Waerom doet my dan nv v liefde dus crayeren?				  
Segget my toch scoon lief, en weest my toch beradich:				  
V eer en v deucht, en v manierlyck wesen,				  
Gaen als den noorden wint d'oneerbaarheyt veriaghen.
En ic heb ooc altyts in dorperheyt mishaghen:				  
Ontbeyt lief ic verstaet, ic sueck' de deucht gepresen				  
En die en is toch hier beneden niet te vinden,
So veel als in v dees' doet my touweerts winden.
Wt der zee quam een beest' wel ghelijck den Luyparde,
Met pooten als den Beyr, den mont den Leeu gelijcke,
Seuen hoofden had sy, tien hoorn, en croonen rijcke:
Namen des lasters oock aen heur hooft openbaerde.				  
Den draeck gaf heur syn macht, synen stoel en sijn  crachte.				  
Heur een hooft was gewont, maer is weerom genesen.
D'eertryck verwondert hem, en heeft den Draec gepresen.				  
Wie is seyden sij oock des diers gelyck in machte?				  
Noch een beeste sach ick op comen wt de eerde,
Twee hornen hads alst lam en sprack gelijck den  drake				  
Doend alle wonder werc voer hem en macht der beest				  
Die sij aenbidden doet en verleydt met geueerde
Des viers, het werelts volck en doet een beelde maken
Der beest' en gheeft hem om te spreken den gheest.				  				
Op een rootuerwich dier hebbende seuen hoyen,				  
Ende tien hoornen oock vol lasterlycke namen,				  
Sach ick sitten een wijf, stout sonder heur te scamen,				  
Met peerlen, purpur, gout, verciert om heur verfroyen:				  
Sy hadde in heur hant eenen beker van gouwe,				  
Vol grouwels end onreyns van heurder hoererye:
En op heur voerhooft stont den naem secreet onblye				  
Der grooter Babilon. Ic sach droncken dees vrouwe
Vander heylighen bloet, Iesus goede ghetuyghen,				  
Eenen Engel seer sterck hoord ic met luyder  stemmen
Roepen, gheuallen is Babylon (was syn hemmen)				  
Wt den hemel hoord ick een ander stemme buyghen				  
Segghende, gaet wt heur op dat ghy heurder plagen				  
Niet deelachtich en wort, mijn volck myn goet  behagen.
Ick sach op een wit peert sitten den man ghetrouwe,				  
Hebbend ooghen als vier, en op sijn hooft veel croonen,
Synen naem was d'woort gods, syn cleet bebloet was scoone				  
Een scherpsnydende sweert quam wt synen mont bouwe,				  
Des hemels scharen oock volchden op witte peerden,
Met witte sy' gecleedt, hy tradt des torens persse.				  
Den enghel wt der son' riep met een stem seer versse				  
Den vogelen compt eet t' vlees der Princen der eerden,				  
De Coninghen sach ick met de beeste versaemt,				  
Om teghen hem (die op het wit peert sat) te stryden,
Ende de beeste werdt met den valschen Propheten,				  
Ghegrepen end inden vierighen poel ghepraemt:				  
En d'ander sijn gedoot deur syns monts sweerts scherp snijden
En de vogelen syn versayt van heur vleesch t' eten.				  
Eenen hemel al nieu sach ick ende nieu eerde,				  
(Seyde Sint Ian) en siet de zee en was niet meer:				  
En de heylighe stadt bereijdt van God de Heer',				  
Daelde neder verciert als een bruyt hooch van weerde.				  
Een stemme sprac, siet daer gods woonste en der menscen,				  
Heurlie God sal hy sijn en met heur wilt hy woonen,				  
Afdroogen heur geschrey en heuren druc verscoonen:				  
Heur licht was claerder veel danmen sou mogen wenscen				  
Sy was viercant dees stat, en hadde viermaels drye
Poorten van peerlen fyn, dats dry aen elke sye.				  
De stadt was van fyn gout, den gront van eel gesteente:				  
En eenen waterstroom claerder dan claer christael,				  
Lieper deur, vut gods stoel en tot troost der gemeente				  
Wies t' hout des leuens daer vruchtbaer, t' siaers twelf mael.				  
Soo langhe mynen gheest dees leden sal doen ruren				  
(Sweere ic v suete lief) en sal nemmermeer vrouwe				  
Dan ghy, ouer myn ieucht (in des werelts landouwe)				  
Heerschappy hebben, want myn liefde sal duren
Ghestadichlyck altyts, wat leet ick moet besuren.
V alleene (schoon lief) sal ick blyuen ghetrouwe,
Want veel lieuer wil ick v dienaer syn in trouwe,
Dan eens anders dienaer wat vreucht my mocht ghebeuren.
V schoonheyt is soo hooch in mynen gheest verheuen,
En v liefde is soo vast in myn herte gheschreuen,
Dat noch den langen tyt, noch Atropos geruchten				  
Niet keeren en sullen, ick en sal 't allen daghen				  
In myn herte geprint ende gheschildert draghen,				  
V ooghen, uwen mont, v lachen, v versuchten.
Op v betrou ick God, weest toch myn toeuerlaet,
Ghy hebt ouer my macht, onnut syn myn goey wercken:					 
Maer ick suecke belust den voorspoet uwer kercken					 
Want op d'afgods dienaers sal comen alle quaet.
De Heere is den gront daer myn rent' vast op staet,					 
D'best eerfdeel (siet) es my toe comen tot versterken,					 
Gheloeft sy god die my onderwyst en doet mercken,					 
Ick roep hem, hy verhoort en troost my hoe dat gaet.					 
Siet hierom is myn hert verheucht, myn tonge lacht,
Wel wetende dat ghy myn lichaem inder eerden					 
Gheenen eewigen slaep en sult laten aenueerden,				 
Maer sult my inden wech des leuens deur v cracht
Leyden, daer ic sal sien v aensicht met verblyen,
Want de oprechte vreucht is by v t'allen tyen.
