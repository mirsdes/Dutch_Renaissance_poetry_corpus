T'was inden tijt als Gods ghift' t'onsen loone
Ten soetsten compt in ons ooghen ghestreken,
Doend'e in ons soo een soet vergheten leken,
(Deur saechten slaep) des daechs arbeyt gewoone:
Als eenen gheest hem my vertoonde schoone
Ontrent den vloet die d'ou Roomen comt breken,
Noemende my by mijnen naem, quam spreken
Segghende my, siet nae des hemels throone:
Siet riep hy my, siet en wilt wel bemercken
Al datter is onder des hemels ronde,
Siet hoet al niet en sijn dan ydel wercken.
En als ghyt merct, en verstaet deur d'anschouwen:
Ghemerct dat God alleen'e is ons ghesonde,
En stelt niet el dan op hem v betrouwen.

Op tsop van eenen berch sach ic staen een Fabrike
Hondert vademen hooch, die niet om verplaisanten
Op schoon pilaren stont van fyne Diamanten:
En tfatsoen van dit werck was gemaect na Dorike.
Den muer en was oock niet van marmer autentike
Mer was van claer cristal, blinckende vande planten
Tot op het hooghste sop seer lustich t'allen canten,
Staend'e op hondert trappen van fyn gout wt Afrike.
De schutsels waren gout, ende den solder hooghe
Was met platen van gout becleet seer scoon in d'ooge
Ende den vloer die was van Iasp'e en Esmerauden.
O werelts ydelheyt! een onuerhoet eertbeuen
Dede dit lustich werck tot inden gront toe sneuen,
Dies d'eerd'e ende den gront des gouts claerheyt  vergrauden.
Voorts sach ick noch een poyncte reyn gheslepen
Van Diamant, wel ruym tien voeten wijt:
Wiens hoochde in de wolcken die tijt
Den ghesichte scheen te wesen vernepen.
Op dees' naelde stont een cruycke gheschepen
Van het metael dat t'herte meest verblijt,
En in dit vat werdt sorchuuldich beurijt
D'asschen'e eens Prins, oft Keysers onbegrepen.
Voer t'pedestael waren onder gheleghen,
Vier Leeuwen fel van d'beste gout ghesleghen.
Een graf weerdich sulcker assen van weerden.
Laes! hier en duert toch niet dan lijden, straf,
Want ick sach laes! neer comen op der eerden
Een groot onweer, verderuende dit graf.
Een Arcke sach ick noch op colomnen verheuen,
Wiens basen ick oock sach van fijn gout altemael:
Capiteelen albast, de Frisen van Cristael,
Ter gedachten booghwijs, gewelft ende bescreuen:
En op weer syden stont een victory' gedreuen
Met vleugelen versien, en heur cleet was Nimphael:
En noch sat bouen op den waghen triumphael,
Den outsten lof en prys der Rooms Keysers gebleuen.
Ten sceen geen wercmans werck te wesen van dit lant,
Mer t'sceen gewrocht te syn van de geleerde hant,
Die scerp makende smeet den vaderlyken dondere.
Laes! ic en wil niet scoons meer sien onder den troone
Na dat ic heb gesien een werck soo rijck en schoone
Met sulcken snellen val keeren het opperst'e ondere.
Hier nae sach ick den Dodiennen boom
Sijn schaduw'e op seuen schoon berghen spreyen,
En met syn loof gecroont Princen verscheyen,
Op den cant van der Ausonien stroom.
Menighe poinct', Trophe'e, en ouden droom,
Menighen roof om den lof te verbreyen,
Die de vrome verwachten en verbeyen,
Die comen sijn van Heer' Anchises oom.
Ick was beruert te sien soo vremde saken,
Als eenen hoop grou'e en barbare boeren
D'eere des booms quam scheynden en beroeren:
De wortele hoord'e ick suchten en craken,
En sach daer nae den struyck die sy verstiten,
Weer groyende in twee boomen op schiten.
Den voghel die de Sonne can aenscouwen,
Sach ick noch bloy de locht'e vast besoeken,
En int vlieghen hem alleinskens vercloeken,
Willende noch syns moeders leer'e onthouwen:
Ick sach hem voort groyende sonder flouwen,
Hem verheffen bouen der berghen hoeken,
En vlieghende, sijn vleughelen ontcoeken,
Tot daer Iuppin synen tempel wou bouwen:
Daer verdween hy, corts heb ick hem vernomen,
Tuymelende, blakende neerwarts comen,
En half verbrant, doot vallen op de pleyne:
Ick sach sijn lijf in asschen gans verkeert,
En den voghel die de duysterheyt eert
Sach ick groyen van syn asschen onreyne.
Noch heel onstelt synde van dees ghesichten,
Sach ick voer my een lichaem grof en swaer,
Seer lanck gebaert, met lanck ende verlockt haer,
Tuoorhooft gheployt met Saturnus gherichten:
Lenende op een cruyke (tot verlichten)
Waer wt hy schonck een water groot en daer,
Dwelck bayen gaet den oeuer hier en daer,
Daer den Troiaen tseghen Turnum most vichten.
Een woluinne soochde t'eynden sijn voeten
Twee kinderkens, d'een hant droech tot versoeten
Den boom des peys, d'ander den palmboom hooge,
Ende sijn hooft was ghecroont met Laurier,
Den Palm die viel en oock den Oliuier,
Ende den tack van Laurieren werdt drooghe.

Een Nimphe seer beschreyt sach ick op een riuiere,
Dewelck'e heur handen wronck met deerlyken misbare,
En cretst'e heur seluen, en trock heur seer met den hare
Mengd'e haer clachte oock met des waters getiere:
Laes! waer is d'aensicht nv van soo goede maniere,
Waer is dees hoocheit nv en lof (sprack sy int clare)
Daer in besloten was eer'e en gheluck eenpare,
Als alle menschen my en God aenbaden schiere?
Wast niet genoch dat my tweedracht en muyterye,
Voer de werelt ghemeyn gauen tot roeuerye?
Sonder dat dees' hydre wel weerdich hondert strauen,
Seuenhoofdich en wreet, fier en niet om verstrenghen,
My hier op desen vloet noch voorts heeft moeten brenghen
Soo veel Caligulen, Nerons, en duuels slauen?
Op eenen berch sach ick een vier onsteken,
Weinsterende dry vlammich nae de lochte,
Dwelck met den reuck van cedren rijck en sochte
De herde locht en quaden reuck quam breken:
Eenen voghel sneeuwith is hier ghebleken,
Die na Gods stadt vloghe also my dochte.
En singende een soet gheluyt daer wrochte,
En is soo vast met den roock opghestreken.
Van dit schoon vier gauen de lichte stralen
Duysent vlammen lustich in alle palen,
Als d'leken van eenen reghen van gouwe
Tvier blusschen quam: o hitte nv maer couwe!
Dat te voren goeden reuck heeft ghegheuen,
Is nv elaes maer vuylen stanck ghebleuen!
Vut een roetse sach ick springen een claer Fonteyne
Blinckende als christael tseghen der sonnen rayen
En op den gront sceender een blont sauel te drayen
Gelyck den genen dwelck Pactol dryft op de playne.
T'sceen dat natur'e en cunst hier deden al heur pyne
Om met wellusticheyt all'e ooghen daer te payen,
En die deur een gheluyt met slape te verfrayen,
Dwelck Acoel'fis dochters stemme wel sceen te syne:
Schoonder dan out yuoir waren lenen en bancken,
En hondert Nimphen gent saten hier fray rontomme.
Als van d'omliggende bergen een groote somme
Faunen met groot getier op dees plaets' quamen iancken
Die met heur onreyne voeten d'water beruerden,
Braken tsitten, dies de Nimphen vliedende treurden.
Op d'e vre als hem claerst Morpheus compt vertoonen,
En hem warachtelycxt onsen ooghen vermelt,
Van d'onghestadicheyt te siene heel onstelt,
Quam T'edph'eus suster daer fris en niet om verscoonen,
Dragend'e een schoon helmet in de sted'e eender croonen:
In grooter maiesteyt scheen sy met Godt verselt,
En heeft daer op den cant geplant met groot gewelt,
Een Trophee voer al die op der eerden woonen.
Hondert Coninghen siet suchtende om heur laghen,
Met hun ermen wel vast gebonden op den rugghe:
Ick verwonderde my van dat mijn ooghen saghen,
Den hemel sach ick heur oock noch bestryden stugghe:
Voorts sach icse gheheel vernielen en ombringhen,
Ende het groot gheluyt de'e my wacker ontspringen.
