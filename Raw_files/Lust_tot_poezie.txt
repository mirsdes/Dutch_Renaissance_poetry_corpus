Het IJ en d'Amstel voên de hoofdstad van Europe,
gekroond tot keizerin, des nabuurs steun en hope;
Amstelredam die 't hoofd verheft aan 's hemels as
en schiet, op Pluto's borst, haar wortels door 't moeras.
 Wat waat'ren worden niet beschaduwd door haar zeilen?
Op welke markten gaat zij niet haar waren veilen?
Wat volken ziet ze niet beschijnen door de maan,
zij die zelf wetten stelt den gansen oceaan?
Zij breidt haar vleugels uit door aanwas veler zielen
 en sleept de wereld in met overladen kielen.
De welvaart stut haar staat, zolang de aanzienlijkheid
des raads gewetensdwang zijn boze wil ontzeit.
De zoon van Fabius gebiedt zijn eigen vader
van 't paard te stijgen voor 's stads eer en achtbaarheid,
die kent geen bloed en eist dat hij eerbiedig nader'.
Dus eert een man de staat in 't ambt hem opgeleid.
 Op 's burgemeesters wacht mag Rome veilig slapen,
als Marcus Curius, het aangeboden goud
versmaênde, zich genoegt met een gerecht van rapen.
Zo wordt door matigheid en trouw de stad gebouwd.
Fabricius houdt stand in Pyrrhus' legertenten.
 Het goud verzet hem niet door schandelijke zucht,
noch 's olifants gebries en felle dreigementen.
Zo zwicht geen man van staat voor gaven noch gerucht.
Gij die de ziekte kweekt en doet haar weer verdwijnen,
aanziet een Christen-hart, belegerd door veel pijnen.
O Vader alles troosts! Gij weet en ik beken,
dat ik een aarden vat en broos van stoffe ben.
 Aanziet de zwakheid dan van uwen armen dichter,
mijn rauwe wonden zalft en maakt mijn kwalen lichter.
Of zo 't u dus behaagt om onzer zonden schuld,
zo wapent mijne borst bestendig met geduld;
dit harnas eist de nood, want jaren zag ik enden,
 maar nooit mijn zwarigheên en daag'lijksen ellenden.
Dit maakt mij 't leven zuur en mat de geesten af
en doet ons hemelwaarts vaak zuchten om het graf.
Als ik de zwaluw zie geherbergd aan de gevel
van 't overlenend huis-o wie van de aardse nevel
 ontslagen, spreek ik dan, mocht nest'len waar 't gestarnt,
waar 't goud in 't blauw turkoois zo flonkerende barnt.
Gij weet het, goede God! hoe vurig uwen zieke
naar een gezonder lucht door 't roeien van zijn wieken
opstijgen wil gezwind, of dat een van uw boôn
 hem op zijn pennen draagt naar uwen rijken troon.
Als ik om tijdverdrijf met mijne stem ga paren
de weerklank van mijn luit en zangerige snaren,
dan dunkt mij dat uw geest met mijne geest getuigt
hoe heilig 't heirschaar Gods daar boven speelt en juicht.
 Deez' lust tot 't hoogste goed, dit goddelijk verlangen,
uit deez' kwellagie wordt geboren en ontvangen.
Wij nemen dan in dank de tijdelijke druk.
Laat ons, o Heer! slechts niet bezwijken onder 't juk,
noch laat de ellende niet te zeer onz' broosheid tergen,
 noch meer dan het vermag wilt niet uw schepsel vergen.
Zo zal mijn zangeres u roemen onder maan
en 's werelds duist're nacht, en schaduwen versmaên
om 't zalig licht, totdat de geest van 't lijf gescheiên,
zal waardig zijn erkend te juichen met uw reien.
De dood, de bleke dood (wanneer wij 't recht doorgronden)
is de gerechte loon en straf van onze zonden.
Cupido en de Dood zich legden om te slapen
in een zacht bloemendal met hun getuig en wapen;
maar als zij beid' te gaar ontwaken uit de dut,
onwetende nam de een des anderen geschut.
 Het domme minnewicht ging schieten met der ijlen,
de harten die hij trof haast stierven van de pijlen.
De Dood, de blinde Dood, waar zij de borst doorklieft
des grijzen ouden mans, daar kweelt hij van de liefd'.
Daarom is 't dat (hoe vreemd het schijnt in onze zinnen)
 de jonge dikwijls sterft, en d'oude kweelt van minne;
daarom is 't dat de jeugd als ene bloem valt af
van haren groenen steel, gebliksemd in het graf,
en dat het minnevuur des ouden hart doorkruipet,
en pijnelijk hem 't merg uit zijn gebeenten zuipet,
 dat weggerukket wordt de jong'ling als een dief
en dat den ouden stok vrijt om zijns harten lief.
Hoe komt, doorluchte drost, dat elk van godsdienst roemt,
en onrecht en geweld met deze naam verbloemt?
Als waar' die zaak in schijn en tongeklank gelegen -
of zou 't geen godsdienst zijn rechtvaardigheid te plegen,
 maar links en rechts te staan naar allerhande goed,
God voeren in de mond, de valsheid in 't gemoed?
De Waarheid greep weleer die mensen bij de slippen
en sprak: uw hart is ver, gij naakt mij met de lippen.
De Waarheid eist het hart en niet zozeer 't gebaar,
 Dit laatste zonder 't eerst', dat maakt een huichelaar,
die met een sierlijk graf zeer aardig wordt geleken:
vol rottings binnen en van buiten schoon bestreken.
Zo was uw vader niet, die burger-vader, neen:
van binnen was hij juist gelijk hij buiten scheen.
 'k Geloof men had geen gal in deze man gevonden,
indien, nadat de dood zijn leven had verslonden,
zijn lijk waar' opgesneên. Hoe was hij zo gelijk
die burgemeesters die wel eertijds 't Roomse rijk
door hun oprechtigheid opbouwden van der aarde
 ten top; toen de akkerbouw in achting was en waarde,
toen dege deeg'lijkheid niet speelde raap en schraap
en 's vijands goud min gold dan een gebraden raap.
Hoe heeft hem Amsterdam ervaren wijs en simpel:
een hoofd vol kreuken, een geweten zonder rimpel.
 O beste bestevaêr! Wat waart gij Holland nut,
Een stijl des raads, toen 't lijf door 't stokske werd gestut.
Opdat ik ga voorbij onz' Catilina's tijen
toen, 't vaderland in last door twist der burgerijen,
gij 't leven waart getroost te heiligen de staat;
 en toen, uw hoofd gedoemd door 't hoofd van eigenbaat,
gij geen gedachten had van wijken of van wanken.
De wees en weduwe u, de ballingen u danken,
hoewel gij nooit om dank hebt, zonder onderscheid,
beschenen met de glans van uw goedaardigheid
 ondankb'ren en dankb'ren, die gij kondt ten oorbaar strekken.
O spiegel van de deugd! O voorbeeld zonder vlekken!
Nooit zoop gij 't bloed en merg der schamele gemeent',
noch stopte d'oren voor haar rammelend gebeent'.
Wat liet ge uw zonen na toen 's levens licht wou nijgen:
 indien 't gemeen u roept, bezorgt het als uw eigen.
Zo was uw uiterste aêm slechts ware, klare deugd,
waar gij, vermaarde stad, uw kroon mee sieren meugt.
Zo 't land uw vaders deugd zo wel had erven mogen
als zijn gedachtenis, z' had zwaarder ruim gewogen
 dan duizend tonnen schats, en duizend en nog bet,
en 'k zag de zwarigheên van onze staat gered.
Indien de Spanjaard zag het land van Hoofden blinken,
hoe zou zijn fiere moed hem in de schoenen zinken,
hoe zou hij vader Ney opwekken door gebeên
 om met zijn tong deez' scheur te neyen hecht aaneen.
Geen Duinkerk zou de zee met vloten overheren.
Matroos die rovers ras zou aarslings klimmen leren
en 't lage Waterland doen kijken door een koord,
hem, die nu blindelings ons slingert overboord
 en vissers vangt en spant, verft zeelui doods van vrezen,
zodat er een geschrei van weduwen en wezen
ten hogen hemel rijst uit dorpen en uit steên.
Wat's de oorzaak? vraagt men. Wat? De Gierigheid alleen,
die 't algemeen verzuimt en vordert slechts haar eigen.
 En sprak ik klaard're spraak, ik zorg zij zou me dreigen
met breuk en boeten of te leev'ren aan de beul.
Want Waarheid (dat's al oud) vindt nergens heil noch heul,
dies roemt men hem voor wijs die vinger op de mond leit.
O kon ik ook die kunst! Maar wat op 's harten grond leit
 dat welt mij naar de keel; ik word te stijf geparst
en 't werkt als nieuwe wijn, die bij de spon uitbarst.
Zo 't onvolmaaktheid is, 't mag tot volmaaktheid dijen
van deez' rampzalige en beroerelijke tijen,
waarin elk grabbelt tot zijns naasten achterdeel,
 schrijft and'ren toe en schuift op hen de schuld van 't scheel.
Waar' Cato levend, die gestrenge Cato, trouwen,
hoe donker zou hij met een donker paar wenkbrauwen
begrimmen overzijds de feilen onzer eeuw
en ringeloren de geringeloorde leeuw,
 die zich zo schendig nu door rekels laat verbaffen.
Hoe zou hij grauwen: fluks en past dit af te schaffen,
dat weder ingezet. Hier stuurman, waar het roer
en let op 't oud kompas. Voort, voort met deze loer
die nooit te water ging, hij zal ons 't spel verbrodden.
 En gij, houdt oog in 't zeil. Waarheen met deze vodden,
gij lompe, plompe dief die 't scheepsvolk strekt tot last?
Thans grijp ik u bij 't oor en spijker 't aan de mast.
Waar' Cato levend, wis, daar zou geen haar aan feilen
of 't ging als 't placht te gaan. Wat zou men land bezeilen
 waar nu de norse Nijd ons slapend zeilt voorbij,
de loef afsteekt, terwijl wij liggen in de lij,
in vaar van schipbreuk, schier aan lager wal vervallen.
Het roer de meester mist en daarom is 't aan 't mallen,
en wil me' op 't dreigement niet letten van de nood,
 zo berg aan 't naaste land uw leven in de boot.
Doch 'k hoop een beter van die gaarne 't beste zagen
en zucht tot 't vaderland in vrome boezem dragen.
Dezulken vindt men nog als parelen aan strand.
De schaarsheid maakt ze duur. Indien maar 't Onverstand
 zo wein'gen als er zijn erkende in hun waardije
en wijz're heren liet begaan met heerschappije,
men vond er nog genoeg die niet zozeer en staan
naar heersen, dan zij met 's lands welstand zijn begaan
en wensen tijd, en zorg en moeite hier in te schieten
 en niet één penning voor hun diensten te genieten.
Dat zijn niet zulken waar ik eerst van heb gezeid,
wier godsdienst op de tong en op de lippen leit,
maar in een vroom gemoed, waaruit die deugden groeien,
die Hollands welvaart eer zo heerlijk deden bloeien
 in spijt des dwingelands. Wel wil me'r nog niet aan?
Of rijm ik, dat een boer dit Duits niet kan verstaan?
Nee zeker, 't is dat niet. 't Zijn kostelijke tijen;
het paard vreet nacht en dag; in een karos te rijen;
een juffer met haar sleep; de kinders worden groot,
 zij worden op banket en bruiloften genood.
Een nieuwe snuf komt op met elke nieuwe mane.
De sluiers waaien weids gelijk een ruitervane.
En eist men meer bescheid, men vraag' het Huygens' zoon
in 't Kostelijke Mal; die weet van top tot toon
 de pracht en zotte praal tot op een haar te ontleden.
Hier schort het. Overdaad stopt de oren voor de rede
en kromt des vromen recht, deelt ambten uit om loon,
en stuurt de vijand 'tgeen op halsstraf is verboôn,
luikt 't oog voor sluikerij, en onderkruipt de pachten,
 besteelt het land aan waar, aan scheepstuig en aan vrachten,
neemt giften voor octrooi of maakt de geldzak zoek,
en eist men rekening, men mist de zak en 't boek.
Hoewel het mens'lijk is dat zulke zaken beuren,
't heeft dikmaals ook zijn reên. Dik raakt er mee te veuren
 die ver ten acht'ren was. Kortom, dit's onze plaag;
't is drijft den ezel voort: gemeente-ezel draag,
het land heeft meelgebrek, dus breng de zak te molen.
Het drijven is ons ambt, het pak is u bevolen.
Vernoegt u, dat gij zijt een vrijgevochten beest,
 is 't naar het lichaam niet, zo is het naar de geest.
Tot 's lichaams lasten heeft de hemel u beschoren,
dit past u bet dan ons. Gij zijt een slaaf geboren.
Best doet gij 't williglijk vanzelve dan door dwang.
Dus raakt het slaafse dier al hijgende op de gang,
 en zweet, en zucht en kucht. De benen hem begeven.
Hij valt op beide knien als bad hij: laat mij leven;
en gigaacht hees en schor. De drijversstok is doof,
en touwt des ezels huid en zwetst vast van 't geloof.
Hoe kan een christenhart deez' tirannie verkroppen!
 Ik raas van ongeduld. En zijn er dan geen stroppen
voor geld te krijgen, dat men 't kwaad niet af en schaft?
En dat landsdieverij tot nog blijft ongestraft;
of is er niet één beul in 't ganse land te vinden?
Men vond er eer wel drie, toen bitt're beulsgezinden etc.
 En vraagt men wat ik zeg? Dat zeg ik, en 't is waar,
wie 't willens wederspreekt, dat is een leugenaar.
Dus klaagt de galge die lang ledig heeft staan prijken,
die lang geen kraaien 't oog van grote dievenlijken
uitpikken zag en fel door raven werd begrauwd,
 die heen en weer om aas uitvlogen heel benauwd.
Of nu een snood' Harpij dit averechts wou duien,
dat tegen de overheên ik 't vollek op wil ruien
om tol, en schot en lot te weig'ren aan de heer -
zo loochen ik 't plat uit. Nee zeker, dat zij veer.
 Gehoorzaamheid die past een oprecht ingezeten';
de heer 't ontvangen weer rechtvaardig uit te meten;
gelijk die Haagse Bie vereerd is met die lof,
dat zij nooit honing zoog uit ander lieden hof,
maar naar haar eigen beemd op onbesproken bloemen
 om nectar vloog, wiens geur oprechte tongen roemen.
Waar' ieder zo van aard, wat zou men mettertijd
het arrem ezelkijn al lasten maken kwijt!
Hoe zou 't aanwassend juk ontwassen met de jaren;
wat wordt er nu verspild, wat zou men dan besparen!
 Men had in tijd van nood een schatkist zonder tal.
Maar nu is 't Muyse-vreugd, de kat zit in de val.
'k Heb, o doorluchtig Hoofd der Hollandse poëten,
een knuppel onder een hoop hoenderen gesmeten.
'k Heb wetens niemand in 't bijzonder aangerand;
 misschien wie 'k trof, tot nut van ons belegerd land.
'k Heb aan uw vaders krans al mede een blad gevlochten
en nog een ziel geroemd, wiens deugden elk verknochten.
Dit nam zijn oorsprong niet uit vleilusts ijdelheên,
der dicht'ren erfgebrek, maar uit een rijpe reên.
 Ik wenste mijn kopie niet scheelde van het leven,
zo zou, als 't aanschijn u de schilder heeft gegeven,
's mans deugdige ommetrek hier zweven in de ziel,
die standhield ongebukt, toen 't dor gebeente viel.
Trekt om 't raadsheerlijk lijk geen droeve torenklok,
het burgerlijk beklag zal deze baar geleien.
De balling, weeuw en wees beluien hier met schreien
hun waard, haar man, hun voogd, waar 't leven uit vertrok.
 Hangt aan de wand van 't koor die burgemeestersrok,
die tabberd, wijd van baat- en staatzucht afgescheien,
die Deeg'lijkheid hem ging zo onbesproken breien -
hieraan heeft Eigenbaat niet d'allerminste vlok.
Dat nu Amstelredam in 't rouwkleed valle aan 't huilen;
 haar zegenrijke beurs ontbeert een harer zuilen,
haar raadhuis een pilaar. Hoe drukt ons dit verlies!
Doch troost u, rijke stad! Men zal u zalig noemen,
als Room' Fabricius en Cato's deugd wil roemen,
zeg: hooft dat was de man waardoor mijn glorie wies.
Zo hield de zeevoogd van de zeven vrije landen
het roer des oceaans en tartte voor ons strand
de dood, de donderkloot, de bliksem en de brand -
zo nam de Deugd van tromp de vloten op haar tanden.
Was nu de Straat geveegd van overgeven guiten,
die de Archipelago benauwen vroeg en spa
en trekken hun gewin uit vromer lieden scha,
en tergen God en 't recht met stelen en vrijbuiten;
de Cypers' handelaar gaf niet twee koop'ren duiten
uit vreze voor 't gevaar: 't verzeek'ren bleef haast na.
De koopman sliep gerust, terwijl op Gods gena
hij wisselt in katoen en zij zijn zilv'ren kluiten,
want angst voor schipbreuk is van ieders hart gestreken
 nu 't Licht der zeevaart blaakt en helder is ontsteken.
Men vreest er noch Charybd', noch Scyll', noch plaat, noch bank.
Nature, die jaloers angstvalliglijk ons bande
met klippen onder zee, van Turkse en Griekse stranden,
moet dulden dat wij daar gaan landen vrij en frank.
Zijn bruid te omhelzen in een beemd, bezaaid met rozen,
of in het zachte dons, is geen bewijs van trouw,
maar springende in een meer waar 't water stremt van kou
en op de lippen vriest zich te verroekelozen,
 dat 's van twee uitersten het uiterste gekozen;
gelijk mijn Roscius, beklemd door druk en rouw,
in de armen houdt gevat zijn vrucht, en waarde vrouw,
en gloeit van liefde waar 't al kil is en bevrozen.
Zij zuchtte: och lief ik zwijm, ik sterf, ik ga te grond'.
 Hij sprak: schep moed, mijn troost, en ving in zijnen mond
haar adem en haar ziel. Zij hemelde op zijn lippen.
Hij volgt haar bleke schim naar 't zalig paradijs.
Vraagt iemand u naar trouw, zo zeg: zij vroor tot ijs
en smolt aan geest, en hij ging met haar adem glippen.
In genen trouwring blonk ooit Indiaanse paarle
zo zuiver als Susan, in 't huisgezin Van Baerle.
Zij dooft met haar gezicht de klaarste diamant,
en stookt in 't kilste hart een overkuise Brand.
 De schoonheid, jeugd en deugd verzamen hier te gader,
maar 't rijp verstand verbeeldt het oordeel van haar vader.
Als 't heilig noodgeheim wat zeldzaams ons wou jonnen
en zaligen onze eeuw, toen kwam in 't licht der zonne
deez' kunstrijke Anna, die de hemel had bemind.
Zo haast de goden en godinnen dit vernamen,
 zij met de muzen uit hun hoge zetels kwamen
om te begroeten en te zegenen het kind.
Zij lag in 's voedsters schoot en sloeg de teed're lichten
op de ommestaande rei van blinkende aangezichten;
een heil'ge glans, zo 't scheen, zweefde om haar edel brein.
 De rei van hemelliên schiep een te zonderlinge
genoegen, en bestond eenstemmiglijk te zingen
en heil te wensen 't kind, dat méér was dan gemein.
Groeit, zongen zij, en bloeit, ontluikt, o bloem der bloemen!
O roem van uwen tijd, waar Roemer op mag roemen!
 Eer van uw vaders huis en pronk van uwe stad!
Gedurende de lent' van uw onnooz'le jaren
moet u noch leed, noch ramp, noch onspoed wedervaren,
die d'hemel opgelegd heeft als een waarde schat.
De tijd genaakt, dat om de lofkrans te bejagen
 gij nog Arachne met uw naaldwerk uit zult dagen,
Nature met 't penseel, graafijzer, kool en krijt,
Polymnia met zang, Erato met uw snaren,
de schrijvers met uw pen, die in elkeen zal baren
verwondering, daar gij der schrijv'ren Feniks zijt.
 Der kunstbeminners oog zal gaan de muren vrijen,
die rijk'lijk zijn bekleed met uwe schilderijen,
de spiegelglazen die te sierlijk zijn vermaald,
de boeken gestoffeerd met duizenderlei dingen,
vol kunst, vol prenten en verscheide tekeningen,
 de zijden stoffen die bezield zijn door uw naald.
Maar dit zal 't minste zijn, wanneer de Faam zal loven
uw rijm en proza, dat zijn ziel ontving van boven,
als Grotius verstomt, als Cats zo bril toekijkt,
als Hooft verwonderd staat, als Heins met zijnen Schrijver
 uw gulden verzen leest, en de een uit groten ijver
met Pallas, de ander u met Sappho vergelijkt:
wanneer gij met uw dicht verdient de lauwerbladers
en siert de Poppen en uitbeeldingen uws vaders,
die u in wijsheids school van jongs heeft opgekweekt.
 Wie dan uw spreuken en uw rijmen komt t'herkauwen
zal roepen: dit's geen maagd, noch van 't geslacht der vrouwen,
't is Maro die hier zingt, 't is Cato die hier spreekt.
Was op, gelukkig kind! Was op in goede zeden
die door 't Verwond'ren nog zult worden aangebeden,
 vermits uw oordeel en uitstekende verstand.
Was op, gelukkig kind, sieraad van uwe tijden!
De hemel u beschutt' voor al die u benijden.
Was tot een wonder van het prachtig Nederland.
Zo eindigde de groet en zegening der goden,
 die hun geschenken mild de jonge vrucht aanboden
en met een hemels spook verdwenen uit 't gezicht.
De spruit nam toe en hoe zij meer bestond te bloeien
te meer de wijsheid met haar jaren scheen te groeien,
en 't geen eerst minder was dat werd een groter licht.
 Ten langen leste moet de Nijd nu zelf belijen,
dat in haar zijn vervuld der goden profecijen,
dat 's hemels schatten zijn terecht aan haar besteed.
Geestrijke jonkvrouw, o wat zullen wij u wijen?
De nimfen van ons IJ zich in uw eer verblijen
 en staan tot uwen dienst wilvaardig en bereed.
Maar, uitgelezen maagd, vermits der groten gunste
en 's levens ijdelheid verdwijnt met alle kunsten,
vergaapt u niet aan 'tgeen dat schielijk zal vergaan.
Wil met uw schrand're geest niet hier beneden marren,
 maar altijd hoger gaan en zweven naar de starren,
en hemelwaarts 't gezicht als een Sibylle slaan.
't Lang-orig lastbaar dier, jaloers om al de weelde
des honds, die op de schoot zijns meesters daag'lijks speelde,
die 't beste wildbraad at dat van de tafel viel
en smulde als degeen die altijd feestdag hiel,
 werd eindelijk beraên zijn meester te feesteren
en sprong met luid gebalk op 's heren zijden kleren.
De huisheer, al verbaasd, roept: wapen, wapen, moord!
't Gezin raakt op de been, de knechten komen voort,
en ziende 't woest bedrijf en 's ezels vreemde zeden,
 met knuppelslagen hem bestreken al zijn leden,
besmeerden hem zijn huid en spoedden naar de stal
waar hij met droefheid mocht beklagen zijn misval.
Gij die lichtvaardiglijk verandert wispelturig
van 't een tot 't andere ambt, en zelden zijt gedurig
 in 't opgelegd beroep - vernoegt met uwen staat,
opdat het u op 't laatst niet als de ezel gaat.
't Misbruik der zinnen werkt in 't einde pijn en smart,
doch redelijk gebruik vernoegt des mensen hart:
dat's aardse zaligheid. Wie wenst hier groter goed
dan in 't gezonde lijf een gans vernoegd gemoed?
 De blinde, die weleer aanschouwde 't lieve licht,
kan tuigen wat het zij te missen het gezicht,
te wroeten als de mol in duisternis en dromen.
De blinde is hallef dood. Men leeft door 't oog volkomen.
Het redelijk begrijp, in ons het god'lijk deel,
 veroorzaakt tussen mens en dier een groot verscheel.
Maar och, wat zou het zijn, ontbeerden wij de spraak?
En nog waar' beide niets, zo ons 't gehoor ontbraak'.
De ontloken rode roos heeft niets dan blad en kleur
voor reukeloze neus, niet snuivende de geur.
 De reuk des geurs verkwikt het kwijnend hart des zieken
en bindt aan 't lijf de ziel, die vlug was met haar wieken.
De smakeloze tong wordt met geen lust gevoed.
Zij weet van wrang noch zout, noch bitterheid, noch zoet.
De beste saus is smaak, al schafte zelf Jupijn.
 Want waar de smaak ontbreekt, daar kan niets lekkers zijn.
't Gevoelen is de Min, waarnaar het alles jankt;
het kittelt zelfs Jupijn, zodat hij 't zich bedankt.
Men neemt 't gevoelen weg, dan treurt het welig wicht
met fakkel zonder vlam, met koker zonder schicht.
De godheid van de wijn, op 't voedervat geheven,
wordt door 't wijngeestendom met wingerdloof gekroond.
De teel- en graangodin de wijngod ere geven.
De maatzang, poëzie en maalkunst scheppen leven
 en geest uit zijne kracht. De forse krijgsgod toont
hoeveel dit sap vermag op 't punt van zijnen degen,
die woest geweld verplet; de tijd de vleugels kort,
wanneer de bleke Dood ontijdig, door veel wegen,
het menselijk geslacht, in blijdschap uitgestort,
 verrast en nedervelt, en 't land bezaait met lijken.
De Faam roept, spiegelt u, opdat gij wijzer wordt:
de wijngod hoeft de vlag voor genen god te strijken.
De Windvorst, om de rouw van Hollands Maagd te paaien,
vermits door storm op storm zij schade en inbreuk lee',
schoot molenwieken aan, en maalde na lang draaien
de Beemster tot een beemd en loosde 't meer in zee.
 De Zon, verwonderd, zag de klei nog brak van baren,
en droogde 'r af en schonk 'r een groene staatsiekeurs,
vol bloemen geborduurd, vol loov'ren, ooft en aren,
en, tooiende haar haar, bestrooide het vol geurs.
De room- en boterbron kwam uit haar borsten springen.
 Het vissig lijf werd vlees, nog maagd en ongerept.
Haar voorhoofds torenkroon kwam door de wolken dringen,
gelijk gemeenlijk weelde in hoogheid wellust schept.
Hier jaagt de windhond 't wild, hier rijdt de koets uit spelen;
men danst, men banketteert in 's koopmans rijke buurt.
 Hier lacht de gouden tijd in lieve lustpriëlen,
die voor geen oorlog schrikt, noch kiel op klippen stuurt.
Verzier van Cypris, hoe zij Cyprus kwam bekoren -
ik weet dat deez' godin uit zeeschuim is geboren.
O die malkanderen ontmoet met zegekarren
en houdt voor Juno stal, die u te zamen trouwt.
Zon die uw maan bestraalt, maan die uw zon beschouwt
en 't hemelrijk belooft vermeerdering van starren.
 O tweelingkronen, die bij beurt ons oog doet marren
en blaakt in 's hemels kerk met schitterglans in goud.
‘Hooft’-lichten vrij van damp - vergeeft het ons die stout,
met rokerige toorts, uw held're klaarheid sarren.
Alzo draagt ijdel brein bronwater in de zee;
 alzo tart Pan Apol, omgolfd door blatend vee;
zo is gebrijzeld glas bij diamanten kostelijk.
Mij moedigt, dat geen gift door godheên wordt veracht,
't zij dat men hun een lam, of honderd vaarzen slacht.
Ik offer dankbaarlijk, al riekt het luttel drostelijk.
De zuivere suzan, schier naakt en bad-gereed,
bewaart nog de eerbaarheid van voren met haar kleed,
zo zuiver als het vlees, en ziet eerst om, beladen
of iemands oog zich zoekt in 't eenzaam te verzaden
 met aan te zien hetgeen de man alleen betaamt.
Zij verft zorgvuldiglijk met schaamrood en beschaamd
de wang uit achterdocht voor onbeschaamde schalken.
Haar flonk'rende ogen zien nog wakkerder dan valken
door lommer en door loof, dat voelt alree het vuur,
 de gloet der schone kole: een tergsel van Natuur
met Salomons vernuft noch ene bron te blussen.
Gelukkig is de mond die zulk een mond mag kussen,
dat kopje van robijn voor één alleen gespaard.
Maar let aandachtiglijk met welk een schuwen aard
 zij u de rugge biedt om 't voorste te beschermen.
Bezie de schouders eens, de nek, de rug en de armen,
dat levendige albast, die hoogsels en dat diep,
dat ronden op zijn maat. Toscaans vernuft, hoe sliep
de schilderkunst zo lang om eind'lijk dus t'ontwaken?
 Kan dove verf onz' borst, vol sneeuw en ijsgang, blaken?
Hier leeft geen schildergeest met verven en penseel;
hier hangt geen kunstig beeld zo los uit zijn paneel:
het schijnt door Angelo uit marmersteen gehouwen.
't Gezicht van zulk een deugd en kuise zon der vrouwen
 verrukt ons te overtreên de stenigende wet,
die met een hagelbui de grijzen 't hoofd verplet.
Hier voelt Sint-Paulus zelf de zelfstrijd door zijn leden
en sneuvelt, zo hij niet gewapend met gebeden
van boven wordt gesterkt door hemelse gena.
 De schildergeest heeft schuld, men wijte hem de scha
der zielen, die in 't net van deze vlechten dwalen,
naardien hij zijn penseel ontvonkte aan zonnestralen
van ogen, waar de Min hem levend uit verscheen.
Had Jozef deze vrouw haar schoonheid zien ontkleên,
 zij hoefde hem met kracht de mantel niet t'ontrukken.
Hij had haar zelf gesmeekt en onder 't nederbukken
aanminnig aangezocht; 't en ware een engel zelf,
zijn hoeder, afgedaald van 't sterrelicht gewelf,
zijn hart in steen verkeerde en uitdoofde al de vieren,
 die door 't ontvonkb're bloed en zeên en aders zwieren.
O Schoonheid al te kuis en waard een konings gunst,
zo strijkt Natuur de vlag ter ere van de Kunst.
Hier rust het sterflijk deel, der wormen aas en spijze,
gelijk een korengraan in aarde en stof verrot,
opdat het heerelijk te zijner tijd verrijze.
Het lichaam met de ziel, door de allemacht van God
 verenigd, opgewekt door de engelse trompette,
zal opstaan met een glans en klaarheid, God gelijk,
als jezus het met vreugd aan zijne zijde zette,
de mens ten hemel voere omhoog in 't eeuwig rijk.
Hier is verganklijkheid, geslag van klok en uren -
 daar boven eeuwigheid, die alles zal verduren.
De Nijd des zerks bedekt de schoonheid van questier.
De geest, nog schoner, leeft in hout en wit papier.
In aarde en hemel rees om haar een groot krakeel.
Elk trok. De hemel won de ziel, het schoonste deel.
Hier herbergt 't lijf, wiens geest in schertsen muntte uit,
en met veel boerterij steeds zwanger ging van harsen,
die Charon willig voert om sonst in de oude schuit,
vermits de zieltjes droef nog lachen om zijn farcen.
De brave zoon ontving van God en zijnen vader
het wezen en de zwier tot 's hemels prijs en eer,
dies voegt de dankbaarheid de zoon, en niemand nader.
Deez' schenkt de vader nu door kunst het wezen weer.
 Zo wordt dan Christiaan de vader van zijn vader,
en vader Constantijn de zoon van zijnen zoon.
Dus tart de Kunst Natuur: men eer' haar met een kroon.
Ik sluit vandaag een ring van zesmaal ellef jaren,
en zie mijn hoofd besneeuwd en tel mijn grijze haren
ook zonder glazen oog in deze schilderij.
En nog ontvonkt mijn hart in lust tot poözij,
 terwijl ik Lucifer zijn treurrol leer volspelen
en met de bliksem sla op hemelse tonelen,
ten schrik en spiegel van de staatzucht en de nijd.
Wat is mijn ouderdom? Een rook, een damp, geen tijd.
