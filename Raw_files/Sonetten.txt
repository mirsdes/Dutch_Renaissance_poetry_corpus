De Chronijcken gheeftmen dese eere en glorie,
Datse sijn ghetughen van zaken voorleden, 
Meestersse des leuens, d'leuen, de memorie,
Het licht der waerheit, ende ooc des outheits zeden.
Want men siet daerinne wat alle andere deden,
Ende waermede dat si wel voeren eenpaer,
Ofte waer deur si quamen in druck en onvreden:
D'welc heet met d'sanders schade wijswerden voorwaer.
Maer wat verdient sulx d'welc de cronijcken (zom swaer
Tweedragtich, en besmet met faulten bouen schreuen)
Maect verstandich, suuer, accordigh ende claer?-
Dit doen de Medaillen; maer wat zijnse alle gaer,
Zonder het uutlegh dat ghy daerop cont gheuen,
Dan een doot lichaem? d'welck ghy gheeft gheest en leuen?
 Dit boos lichaem' begheert tsine ghenesen
(Eersame vrient): maer den geest willet laten
Als een vuul vanghenesse waert mespresen,
D'een bemindt de weerelt, d'ander wilt z'haten.
 D'lichaem om blyuen zouct zijn eighen baten,
Bringht ons tsweerelts vreucht voor ooghen altijt:
Maer den gheest die berespt dat bouen maten,
Doende ons ghedijncken des hemels iolijt.
D'lichaem seit, moet ic wegh, sonder respijt:
Den gheest seit, hoe salmen dat so seer vlieden?
 D'welck ghy b'hoorde te zoucken, wie ghy zijt.
Aldus isser in ons (siet) eenen strijt:
Maer laett ons beslaten naer Schrifts ghebieden:
Dinen will' Heere moet in als gheschieden.
 Alexander de groote, verwhider van al,
Beminde soo de schilderye en schilders mede,
Dat hi hem verneerde te sine van tghetal
Der disciplen Appellis, en tschilderen dede.
 Den keyser Hadrianus, naervolghde ooc die zede,
Voughende den scepter bi de verwe en tpinceel,
En was ooc constigh inder ronde beelden snede:
En Gordianus maecte menigh tafereel,
Onder Diogenem leerende uut liefde en ionste:
Ons Coninc is desghelijx van dese onzer conste.
En ghilien naervolghende desen hoop van waerden,
Hebt dees hemelsche const omhelst binnen mijn woonste
Die u maect me'ghesellen vande meeste der aerden.
 Nv wi de weerelt sien soo vul alder boosheden
Ende soo veel mesbruux in alle lie'n en staten,
Zoo menigh quaet erreur, het volc soo onbesneden,
T'bedrogh so ghemeene in allen plaetsen en steden.
 Nu wi sien d'een broeder den anderen ooc haten,
 Ic zwighe dat si elcanderen verlaten:
Nu wi de zonde sien doen met soo stauten haert, 
Als oft si ware deught, eerlic, en goet bouen maten.
En naer dien den goeden (soo langhe als hem God spaert
Int sondich lichaem) ooc lanx' so meer sonden gaert
En onderworpen is d'ellenden, naer Viues segghen
Waerom minnen wi dees helle, en sijn wi vervaert
Voor tgeunt dat ons daeraf vrijtt ende bewaert?
Om dat wi ons crancheit te veel oorcussens leggen.
 Cvpido en is gheen God, tis een toouenaer
Die d'herten soo betoouert ende weet te vanghen
Onder t'decsel van ghenoughte goet en eerbaer,
Dat si naer haer helle ende doot zeere verlanghen.
 Ende maect dat si sonder verworghen hanghen,
Ooc dat haer de vangh'nesse dinct vriheit te sine:
Zoo soetelic weet hemlien dit boufken te pranghen
Hemlien vergheuende (elaes) met sinen venine.
Dus is hi bet een verrader ghenaemt ten fine,
En een moordadich tiran dan een God expres,
Ofte vrau Venus kint d'welck hy toch niet en es.
Want waer hi van Venus commen, hi waer wat vroeder,
(Al en will'ic om haer deucht niet nemen proces),
En zoude wat houden van zulc een zachte moeder.
 Vtenhoue ghy zijt, en blijft schuldigh eenpaer
De weerelt, v lant, en ooc v seluen ten fine,
Ons ontreckende aldus u schoon dichten (voorwaer)
Die ons en elcken behoorden ghemeen te sine.
 Wel is waer ghi hebt ghesayt wt uwen latyne,
Griecsche ende Fransoysche eenige blomkens expeert,
Die wi vinden soo goet bi ander, als de myne,
Dat wi sichtent altijt veel meer hebben begheert.
Deelt dan mildelic: (want het is de pine weert)
D'welc u God mildelic gheeft in alder maniere:
Tooght tguent dat ghi sijt, op dat elck zegghe en crihiere:
Ziet daer een Ghentenaer te recht edel en wijs,
Zinghende soo constigh op sijn hemelsche lyre,
Dat God, zijn land, en hy, hebben lof en prijs.
 Lief, ons liefde begonst ghelijc op eenen tijt
Van God ghejont, die ons dese gracie dede:
Welcke liefde blijft eenvoudigh, mids dat ghi sijt,
Van minen sinne, en ic ooc vanden uwen mede.
 Dies en heeft twist, noch onruste bi ons gheen stede,
En wi leuen aldus, in rechte weelde eenpaer:
Want daer sodanigh accoord is, paeys ende vrede
Ghebonden met Gods hant, wat can ghebreken daer?
 Naer dien ons liefde is zulc eenen stercken pilaer
 Dat si ons inde doot selfs niet en sal begheuen,
 Laet dit op ons graf (als wi steruen) zijn gheschreuen:
Hier light man en wiif, nochtans gheen twee lichamen,
Die gheliic en accordigh waren in haer leven,
Storven ooc gheliic: en leven weder te zamen.
Av gheselleken wat is hier, daer voor v siet?
 Ic sie ghinder een naecte vrauwe seer bequame
 B Maer mi dinct si en verroert haer weinich oft niet
 Slaept si? neens, want ic zie open d'oogskens eersame.
Van haer bi te commen niemant van ons en schame:
 Want wie sou verschrict sijn van dat ghesichte claer
 B Maer my dinct van onse comste (naer den betame)
 En verschiett si niet, haer haudende still' eenpaer
 Is dat niet een goet stic, als ict werde ghewaer
 Tis schilderye, tast wilt u hant gheloof gheuen:
 Zijn wi niet wel bedodt, ende uutghestreken daer?
 Neen, neen, wi en sijn niet bedroghen teenegaer,
 Hebbende voor een leuende vrauwe beseuen
 De beelde die soo wel is gheschildert naer d'leuen.
 Men weet wel tis een verdriet'licke zaecke
 Voor een ionghe vrauwe te sine absent,
 Van haren lieuen man, die si bekent
 Voor goet, ende seer wel t'haren ghemaecke.-
 Der ialoursie, niet en laett verleeden,
En niet en acht de ghemeen achterspraecke,
Die ghebeurt als twee ghehuwde soo scheeden.
Ende al sijnse ghetrouwe onder hem beeden,
Deur Gods gracie, diet al vermagh alleene,
En doet dat zwaer is, wesen licht en cleene.
Nochtans soo heeft si oorzaeck' ongheblaemt
Om vreesen dat eenighe dief'ghe onreene,
Haer sau roouen den schat die haer betaemt.
van Iacob Weytens te Ghent. Een van de gheschilderde vraukens spreeckt.Titel
 Wy zijn geschildert hier, al schinen wi leuende
Bi Hugues vander goust, een meester excellent
Die in ons sijn const' was tooghende en uutgeuende,
Ter liefden van eene onder ons eerbaer en gent.
 Wt welcke men de liefde, die hi haer drough, kent
Zomen uut de beelde van Phryna mogt anschauwen
De liefde die Praxiteles haer drough ten hent:
Want si neemt uut buten alle ons dochters en vrauwen.
Hoe wel het isser al constigh in alder vauwen,
Tsi mannen, vrauwen, esels (welke sijn ghemeene)
Tsi peerden, oft tschoon coleur gheduerigh en reene.
Maer voor al tooghde hi an ons sijn constigh ingien:
Want niet en faelt doch an ons dan de sprake alleene
Welcke fault en zelden is in vrauwen ghesien.
Ziet hier (beminde vrient) wat de mensche doet
 Een recht gheluckigh leuen hebben op der aerden
 T'hebben eenen gheest gherust, onnoosel en vroet,
 Ieugdigh, ghesont lichaem, wel te paerde en te voet.
Nemmermeer processen hebben, noch twist anvaerden:
 Goet, ghesont huus en hof, ooc huusgesin van waerden:
 Vier, ende vrienden sijns ghelijke hebben eenpaer:
 Niet te seer versnott sijn op tdrinken, tspel oft paerden.
 Snachts sijn sonder sorghen, ende ooc inden dag niet zwaer:
 T'hebben een goede huusvrauwe, en goe'kinders van haer
 Niet te begheeren de doot, noch vreesen voor tsteruen.-
 Hier hebdy nu de conditien allegaer
 Die de menschen maken hier gheluckich voorwaer:
 Maer God helpse die daer af den meesten hoop deruen.
