Mantuaen hoe hy in soet Latijn
Van Amaryl heeft Echo leeren singhen:
Sijn wetten oock om t'landt tot mildtheyt dwinghen,
Ghesongen dy in Vlaems, laet danckich zijn.
O Goltzi vry ons eeuwer ciersel, mijn
Nut scheppen uyt Poëten, jae een dinghen
Is constich Dicht, en Schildery int schijn.
Dan d'een is stom, en d'ander can wel spreken:
D'een verwich wijst, en d'ander met bestreken
By-woorden inhaelt, en duydt al watt begheert.
Niemandt hier in Virgilio was gh'leken,
Maer wat belanght mijn doen te minst, ick reken,
Ist lovens niet, soo ist onschuldens weert.
Doe ic wat schreef van Schilder-const, ic sach
Voor Schilders nut, Poeets gedicht te lesen:
Van Maro dan, Poëten Prins ghepresen,
Nam ick wat voor te brengen aen den dach.
Doch mijn geleert vrient Beerensteyn, ic mach
Van grooter hulp wel danckbaer zijn in desen.
Nieu Fransche wijs ic volgh', hoe wel t'sal wesen
Voor veel wat vremts, om dat ment niet en plach:
T'oudt manck gebruyck en schuym bandt uyt u hoven,
Ghy Dichters cloeck: Op Helicon daer boven,
Maeckt dat den Choor voorts singh al Vlaems alleen.
T'rijmrijckste Vlaems claer-cortst voor al te loven,
Noemt oock niet meer so Nederduyts verschoven:
D'uytheemsche doch die noement Vlaems gemeen.
Glijck Fransman pronckt, en breydt sijn tael nae macht,
So d'ons' ooc doet, en wilt vertaelt uytgeven
Poëten oudt, in Druck, vry bin u leven:
Oft onverstandt al laeckt, sulcx niet en acht.
Als Coornhert en Ghistel: maer en tracht
Versieren gheen sluyt-reghels soo beneven
Den text, om puer te weten wat gheschreven
Heeft u Poeet. Ick hebs my oock ghewacht.
Dan heb ghestelt al willens, t'gheen' redijten
Men noemen plach: hoe't zy, elck wil bevlijten
Tot beter doen, eer hy met ander geckt.
Men vindt een volc die haest wat neder smijten:
Bot, waenwijs aert, en is maer schimpich bijten,
Zijn uyl hoe vuyl hem edel Valck bestreckt.
Ghelijck den Nijl nut teghen t'hittich broeyen
Vloeyt over wijdt. En maeckt Egypte-lant 
Vruchtbaer en vocht: daer, als in dorre zant,
Noch gras nocht vrucht nouw' anders soude groeyen.
Soo Mander ghy, door u soet overvloeyen,
Ververscht ons Vlaems, en gheeft vruchtbaer verstant.
Apelles t'zijn dy wroeght t'pinceel in d'hant,
Oock dy de pen, een Maro nieu int bloeyen,
D'wijl Mandra met Bucolica niet schilt,
De Mander lancx speel Tityr onghestilt
In Meulebeeck' u Vaderlandt bevonden.
Nae t'Mincers wet, oock die gh'ons singhen wilt,
Mach elck Morijn sijn graen doen woeck'ren milt:
En doen u gh'rucht doorvlieghen alle Monden.
