Inden wtcommenden tijt als de schoone Flora
De velden bedeckte med alderleye blommen,
Daer onder dat Zephyrus (byzonder in Aurora)
Cam al triumpherende, doen zagh ic voortcommen
 Dat iongh kind d'welc wy ghemeenlic Cupido nommen
Die daer ghebood, datmen zijn ooghen soude ontbinden
Om t'anschauwene (want dit was van sine waerommen)
Alle die hi moght onder zijn subjecti' vinden:
Doen sagh hi rondom hem alle meinschen die minden:
Coninghen, Princen, Princessen groot en cleene,
Aerme rijcke, iongh, aud, schoon, leelic en onreene.
 Metten curtsten, hi zagh datt hem al was subject
Ia selfs Goden en Goddinnen hoe sterck zy waren,
En my ziende onder andre, inden fleur perfect
 Verkeerende onder zijn discipels en dienaren
Zonder te ghevoelen eenigh grief of bezwaren
Van zijn pilen, daer hi elcken med tormenteerde:
Ende my oock hoorende in mijn dichten verclaren
 Veel injurien van hem, daerin ic blameerde
 Der amoureusen manieren, delibereerde 
Mijn herte te maken' ooc vul pine ende smerte
Om eene dien ic beminne als mijn eyghen herte.
Dit en failgierde hi niet, want soubijt hi doen track
Eenen pijl wten coker van doodlick dangier:
 Zeer sterc geveerd met twist walghingh' end' ongemac
Hebbende eenen yseren schicht, ghesmeedt int vier
Van wreed ontzegh, die hi (zonder eenigh ghetier
En eer ic op mijn hoe was) in mijn herte schoot.
Zoo begonstic te ghevoelen mijn allende hier,
En wist doen wat van liefde wa. Vvant die ic bood.
Ionste, dienst, therte en al, liet my doen inden nood,
Ende van haer en const'ic gheen confort verweruen
D'welc my (elaes) duysent dooden dede steruen.
Merckende dat ic niet en moght heur herte wreed
 Eenighsins vermorwen, naer alle mijn vermeten
Nam ic voor my, te reysen zo verre ende breed
Dat ic metter tijt, haer liefde moght vergheten:
Maer Cupido, die my maeckte op haer soo vervleten,
Street zeer daer teghen, nochtans besloot ic int leste,
 Van heur te gane: en te zoucken eene, te weten
Onder alle Goddinnen ghehacht voor d'alder beste:
Dats Vaste liedfe, maer in wat lant oft gheweste
Dat si hilt haer residentie en wist' ic niet,
Ten fine ic zochtse ouer al, met zeer groot verdriet.
Hebdy niet ghesien, in dese contreye oft stede
VVien' ic vand, ic vraeghde hemlien onbeschaemt 
De blomme der blommen VASTE LIEFDE ghenaemt? 
Die zuuer Duue, de dochter van paeys en vrede,
VVeett ghy waer si is? wijst ze my, dit is mijn bede: 
 Maer deen zweegh, als die hem om dieswil maecte gram
D'ander zeyde (het welcke my verzuchten dede)
Datmen heur in hondert iaer daer noyt en vernam:
De derde sprac, ic wane sy hier noyt en cam.
Alzoo liep ic al om met thooft ieghens den muer,
 Lief zoucken int ongheree, werdt den minnaer zuer.
Niet te min dies en gaf ic den moed niet verloren
Voor my nemende altijt mijn opzet te volbringhen,
Ende wiert dinckende, als dat ic zoude alvoren
Dees beelde meughen vinden (wildet God ghehinghen)
 Inden Tempel van Cupido: daer onder ander dinghen
Vaste liefde, (dancht'ic) haut met rechten haer wonste.
Alzo track ic derwaert med een zeer groot verlinghen
Al en wist ic den wegh niet, doen ict eerst begonste.
Maer ic vant zo veel Peelgrims, dat ic niet en conste,
 Den wegh ghefalen: en by dien docht my den tijt,
(Al was den wegh langh) te zine een zeer curt respijt.
Dees voorseide Peelgrems, die ic ghemoette aldaer,
Vertrocken van haer voorleen amoureuse cluchten,
Ende so wi Cupidoos Tempel camen naer,
  Begonsten wi te speurren veel lieflicke vruchten.
VVy hoorden Zephyrum zoo vriendelic verzuchten 
 Den fraeyen Tityrum zinghen zeer plaisantelic: 
 Den wilden God Pan, wonende in groen ghehuchten
 Med zijn veld-Goden maecten vreught abundantelic.
  D'aertsche Nymphen, welcke navolghen constantelic
 Bosschen, beimden, houen, fonteynen, en riuieren blye
 Med der voghelen zangh, maecten zoete harmonye.-
 Hoe lustich was dees plaetse van buyten int ghesichte
 Omrijnght met vrughten, groen, schoon, en rijckelic?
  Daer Phoebus claer aenschijn, so fraey en schoon oplichte
 Dat tscheen dat d'aerde, den hemel was ghelijckelic.
 Ende hoe ic naerder cam dees plaetse autentijckelic,
 Hoe ic meer vreugds en schoonheits zagh, hoorde en besief:
 Voor den Tempel stont een hospitael publijckelic
  Daer Bacchus en Ceres deden alle gherief
 Den vermoeyden Peelgrem, die zulke daet heeft lief
 Bizonder als hi deur tverre gaen verflaud is:
 Want zonder Bacchus en Ceres, Venus caud is.
Aldus naerder commende, met goeder corage
  Zagh ic dat voren an tpoortael de wapen stond
Van Cupido (by zijnder figuere oft ymage)
Dat was eenen zwarten schild med een eeckel rond,
Bediedende (zo my eenighe doen maecten cond)
Priapus den vader alder kindren ghemeene,
  Met zijn doncker huusvrauwe waerme ende ghezond
 Voor diese zelden besight en dicwils laett alleene
Cupido stond, als bereed om te schieten eene-
 Hebbende eenen looden pijl, ende eenen van gaude 
 Daer mede dat hi (alst blijckende is) wonder braude.
 D'looden pijlken is liefde die vul pyne en smerte is
 Diuersch van tgauden pijlken vol consolatie,
 D'welc bediedt de reine liefde die vreugt in therte is
 En den minnaers niet aen en doet dan recreatie.
 Med d'een was Phoebus gheraect in curter spatie,
 Med d'ander zijn lief Daphne, die hem zo zeer qual.
 Cupidoos diuise was dese allegatie:
AMOR VINCIT OMNIA. Liefde verwinnet al.
 Ic dachte (dit ziende) hier ben ic ooc in tghetal:
 Want ic was doen ghecommen tot minen verstande:
 Maer men moet dicmaels leeren med schade ende schande.
 Vooren aen tincommen ghemoett'ic schoon onthael,
 Die my welcommen hiet, ghelijc hi wist te leuen:
 Ende leedde my alzo binnen deur tpoortael
 D'welc schoon en triumphant was bouen schreuen:
 Waeraf dat hi Poortier was, en eyst ooc ghebleuen.
 Maer den achterpoortier was den valschen samblant
 Wiens poorte ghemaect is (soo ic hebbe beseuen)
 Van destelen en doornen an elcken cant
 Desen Poortier was der peelgrems grooten viand
 En verstacse als zi camen om tperdoen te winnen
 Daerse den anderen ontfingh met alder minnen.
Desen voorseiden poortier met sijn groene cleed
 Laett altijt dagh en nacht de poorte openstaen 
 Zoo zijnde voor alle oprechte minnaers bereed:
 Maer versteeckt alleen den onghetrauwen oft qua'en
 Die den valschen Iason slachten: En liet my gaen
 Die naer Cupidoos aultaer doen nam minen keer:
 Alwaer dattet volc sacrificie heeft ghedaen
 Met lichaem, herte en goed, ia dat si hadden meer.
 D'lichaem dient daer, en therte beghaert grati' eer,
 En tghoet maect dat therte gratie recouureert
 Deur dees verdiensten, men daer perdoen obtineert.
 Twee Cypresboomen byden aultaer excellent
 Zi voor heur gardijnpilaren des aultaers hachten.
 Daer camen ghevloghen veel voghelen ontrent
 Melodieuselicken zinghende alle nachten.
 Ende men zeyde ons (het welcke wi niet en dachten)
 Dattet waren haer vrouch-lessen ende ghetyen.
 Heur tubicinen ooc d'ander slachten:
 Want si trommelen, en fluten, vul melodyen,
 Schalmeyen, luten, violen, die zoo verblyen:
 Datter gheen crijghsman en is, hi en soud' ontwecken
 En (d'oorlogh' latende) hem gheuen tot deser plecken.
 Voor de beelde van Cupido daer wy af spreken
 Brandde d'licht van weemoedicheit tot elx anschauwen:
 Daer Dido, en Biblis mede waren ontsteken
 Ooc Helena med meer ander alzulcke vrauwen:
Een certeyn Autheur, nomt dit licht vol ontrauwen:
 Rigoureusen brand van Venus, wiens hittigh gloed,  
 Nemmermeer en matight, in gheenderley vauwen,
 Maer tis in desen tempel voor een lampe goed.
 Nochtans als yemand, hier zijn deuotie doed
 Lieuer is hi int doncker, dan int licht oft clare:
 Want den nacht fauoriseert Venus teenegare.
De ghebeen oft Oratien, diemen doet in dees kercke
 Zijn hoofscheit, ghediensticheit, wel leuen ooc med
 Schoon spreken, beleeftheit, en zuchten, soo ic mercke:
 Maer men werdt alderbest verhoort naer zijn opzet
 Alsmen daer offert, eenighe iuweelen net,
 Als schoon ringhen, ketenen, baghen ende croonen.
 Waermede datmen ooc can verwerfuen te bet
 De ionste vande voorbidders oft patroonen.
 Dat zijn maerten en cnapen: die de zake verschoonen,
 En d'woord voeren der minnaars, keerende den bal:
 Liefde doet vele, maer gheld en goed doeghet al.
 Den Nachtegale ende andere commende van bouen
 Zinghen op lessenaerkens van groene schoone meyen
 Haers liefs hymnen, en amoureuse louen.
 Men gheeft daer ondertusschen (also si my zeyen)
 Voor goede aelmoessenen, den aermen diese verbeyen
 Cuskens, laghskens, loerooghskens, en zulc paeyment,
 Daer dees peelgrems dicmaels om bidden en vleyen,
 Al eyst dattet heur niet dan tentatie an en zendt.
Niet te min, de schoon vraukins, van hier ontrent
 Zomtijts zoo caritatijf zijn (zoo icse vand)
 Dat zi den peelgrems gheuen heuren besten pand.
 Haer studeerboucken die zi daer useren
 Zijn de const van minnen, ende peregrijn,
 Oft Ouidij brieuen: maer om bet te gronderen
 Veneris Theologie, studeren zi fijn
 Inden bouc met twee blaren: nochtans cleenen termijn:
VVant dees zake is zo goed, en licht om leeren 
 Dat de schoolkinderen daer in best meesters sijn.
 Heur predicanten sijn au wijfs, die zoo bekeeren
 Met schoon woorden, menigh vraukin van eeren
 Dat zi heur begheuen in dit Venus conuent
 Daer Genius af is super-intendent.
 Heur Labrum dat staet in een schoon groene plein
 Het welcke (in d'ste van Lustralis) vul is van tranen
 Die de minnaers wtstorten om haer liefste grein.
 Alsoo doedmen hier Feralia, zoude ick wanen:
VVant als de minnaers heur ghestoruen lief vermanen 
 Gaense desolaet (ghelijc ick aerme dwaes dÈ)
 Al lamenterende zonder crucen oft vanen,
 En zinghen, och lief! niet requiescant in pace.
 Daer gaed onder tusschen menich drouf eylaes mÈ,
 En met tranen zi tgraf besproyen en nat maken,
 Als minne ianckers die van niet, vele, of wat maken.
 Haer Vota (eyst anders zoodt plochte te wesene)
 Zijn Gaeilliaerden en Almanden, zoo ick besief
 En in d'ste van Paternosters te lesene
 Cauten zi van amoureusheit uut Venus brief.
 Het heett daer ommeganghen gaen, als lief med lief
 Buten gaen wandelen in becamen sayzoene:
 Daerse Cappellekens maken naer heur gherief
 Wiens Aultaren becleet zijn met tgherzekin groene.
 Daer cussen zi elc andren minnelic en coene
 In d'ste van eenighe Reliquien dierbaer,
 En ooc datter noch meer ghebeurd, dat lat' ic daer.
VVonder vand ic in desen Tempel al beziende 
 Ia wonderlicker zaken, dan ic zaude ghescriuen.
VVant daer en ghebrack toch niet van al datter diende 
 Dan een paeys oft paeysbert, hoe wel si selden kiuen:
 Emmers te wilen dat zi inden tempel bliuen,
 Daermen meest niet en hoort noch ziet, dan solaes en vruecht:
 Maer daer volght wel naer (hoe sijt bedriuen)
 Druc, verdriet, ende een bedaeruen der iongher ieught
 Dies ghy desen tempel wel ghelijcken meught
 By een Rooze onder de doornen groyende:
 Die maer eenen zeer cleynen tijd en is bloyende.
 Alsoo ic hier niet en vand, dat ic meest beiaeghde
 Passeerde voorts totten Choor, dinckende wel
Dat daer VASTE LIEFDE, (na de welcke ic vraeghde) 
Beters te vinden was, dan erghens el.
 Incommende daer, wierd' ic gheware snel
 De deught en vreught, van desen aerdtschen Paradise,
Daer VASTE LIEFDE heur hielt, zonder eenigh ghequel 
 Met heur gheselschap in behoorlicker wise:
 Dies vermaect' ick my, als den hongherighen met spise
 Ende ghelijck den Hert, zeer moede vander iaght
 Hem ververscht int water, eenigher beke oft gracht.
VASTE LIEFDE was verselschapt ende versaemt 
 Met trauwe, waerheit, eere, ende ruste abundant,
 Verciert zo eerelick (ghelijct heur wel betaemt)
 Dat noyt Dido en was zoo fraey en triumphant
 Als zi AEneam ontfingh binnen haer land.
 Dese zaken aenschauwende nam ick wel voren
 My altijd te hauwene an desen goeden cant,
 Ende rade allen Ionghers (die totten ooren
 In Venus net zijn) eer zi daer in gh'eel versmooren
 Dat zi heur ter goeder heuren daer uut, maken,
Ende int huwelic der VASTER LIEFDEN virtuut, smaken. 
Fy leelicke mamme end' u me'ghezelle  
Die zoo rond zijn, als schoteldoucken wack,  
Die hanghen en slingheren, als een belle.
Vuyl mottighe peijnsen leelic van velle  
Zueghen mammen (zegh ic) en natten zack,  
Mammen die zijn zo amoureus en lack  
Als een vule doode stinckende prye.  
Mammen de welcke men wel alle clack  
Vp de schauderen slaet aen d'ander sye.
Mammen om te zooghen twee of drye
Van lucifers welpens ende Draken:
Ia daermen na tfaitsoen van auden tye  
Van dees hanghende capproens of mocht maken.  
Fy beroocten lap diemen moet vp haken.  
Berimpelt vel, wit als een caue of schauwe:  
Diemen wel (zonder van by te ghenaken)
Vp den rueck zou volghen, zoo ic hauwe.  
Mammen die zoo cleen staen an haer vrauwe
Dat schijnt dat heur twee billen zijn ghehecht
An haeren boezem, wel en ghetrauwe:  
Diemen daerom magh wijs noemen te recht
Want (zoomen ghemeenlicken hier zeght)  
Zulcke eene heeft wat inden boesem ghecreghen.
Mammen welcke niet en maken ghevecht  
Ghy weet wel waer, zoo d'andere wel pleghen.
Om u te schilder'ne wel en van deghen  
Naem ic gheluwe zwart, ende bruun rood.  
Mammen afgriselick in alder weghen  
B'haudens dat u toeb'hoort dees eere groot  
Die ick u gheven wille bider doot,  
Dat is dat ghy noch wel muecht zijn gheleken
By een beroocte blase, daer ter moot - 
De kinders heur keuten in garen en steken.  
Fy ick en wilder toch niet meer af spreken,
Ofte ick zoude (met orloue mijn heeren)  
Minen pater noster breken ofte keeren.  
Mammeken dat lof end' eere betaemt
Wit als een eykin, vet als een mollekin,  
Een Goddinnen mammeken waerd ghenaemt.  
Cleen wurtgen dat de Roosen beschaemt:  
Rood criexkin (zeghic) med zijn clein olleken  
Vp een effen rond yvoore bolleken.
Mammekin van sattijn wit en claer.
Lieflijc tepelkin aerdigh drolleken  
Het welcke meestendeel bedect es, maer
Ick wedde om eens te besiene tis waer.  
Mammeken dat zulcke gratien heeft  
Dat een man wel zoude maken eenpaer  
Het kindeken om u te zughen naer,  
Wel ghemaect mammeken waerd dat het leeft.  
Stijf mammeken, twelc niet en beeft  
We'er datmen springht en danst, loopt ofte gaet.  
Mammekin dat vulle ghetughe gheeft  
Van de reste dat den persoon ancleeft.  
Mammeken mignon, hups en delicaet  
Twelc wijt en verre van dander staet.  
Amoureus mammeken dat gheeft in d'hand  
Een begherte om eens te tasten, iaet:  
Maer men mach als dan ooc, naer minen raed
Niet al te by commen an uwen cant,  
Ofte daer zaude (dit es mijn verstand)  
Een ander beghaerte zaen uut becliven.  
O precieusen ende schoonen pand!  
Ia miraculeusen boesem, want
Ghy doed handen afslaen, die nochtans bliyven  
Gheheel ende ongheschendt, machmen u toescriven.  
Au burstgens, die niet en hebben van doene
Med papieren oft hauten berd vp te stiven
Om alzo te makene langhe liven. - 
Ripe mammekens, al voor den saeysoene,  
De welcke doen roupen staut ende coene:  
Ic moet huwen, dus gheeft my eenen man:
Want ic beghinne my ziet te schoene
Op een vive, staghet my niet wel groene? -a  
Ogh hoe gheluckigh es den ghuenen dan
Diedt gheloofve heeft dat hy mach of can
Maken van dees mammekens iongh en cleene
Schoone vrauwen burstgens, ende waer van  
Dat groeyen mueghen (dit behoorter an)  
Veel zulcke fraey burstkens, ende anders gheene.  
Men seit wel (ô Coninc) dat der fortunen strijt swaer
Niet seer veel en comt, oft heur en volgter altijt, naer. - 
Waeraf uwe Maiesteit, wel weet te spreken siet
End' ic, die noch Coninc en ben, noch te reken yet,  
Hebt selue gheprouft, en sal u vertellen wel,  
+ Hoe mi qua fortuynen d'een op d'ander quellen snel:  
Want mi nu curts ghespeelt is, een qua perte alvoren:  
Ic hadd' eenen cnape, uut Gascoeignen gheboren,*
T'welc was een recht dronckaert, swaerder en bedrieger  
Tuusscher, dief, gulsigaert, end' een onversaegt lieger,  
Een bordeelbrocke, en die d'hoeren seer beminden:  
Anders, so wast den besten knecht diemen mogt vinden.
Dit waerdig stic boefs, (b'haudens sijn reverentie)  
Wist wel dat ghi heer Coningh, uut goede intentie,
Mijn burse hadt met u ghelt oft croonen ghelardeert,  
Dies stont hi vrougher op, dan hi was ghecostumeert  
En stacs' onder sijn oxelen, heb' ic beseven,  
Ken gheloof niet dat hise nam om wedergheven:  
Want noynt sichtent en hoord' icker meer af cauten.  
Metten cortsten, den. vilein ghinc hem noch verstauten  
Te nemen cappe, rock, end' al mijn beste habiten,  
Daer hi hem mé cleedde (twelc mi wel magh spiten)
Soo dat hi scheen gh'eel end' al sijn meester wesen.
Aldus ghinc mijn ioncker na den stal, bouen desen,  
Daer hi mijn twee peerden vindende, het quaetste liet  
Ende reet op het beste, ghelijck datmen siet
S. Iooris gheschildert. Emmers int vertrecken,  
En vergat hi niet anders (heere) zonder ghecken,  
Dan mi adieu te zegghen: God moetet hem wreken.  
Maer ic magh noch wel van grooten ghelucke spreken
Dat hi mi d'leven liet, want ic zeght tsijnder eeren,
Al nam hi mi peert, ghelt, end' ooc alle mijn cleeren,
Hi liet mi sinen meester minen buuc vul slapen.  
Naer dees fortuyne cam mi een ergher betrapen,  
Die mi noch quellende is, ia dreeght mi metter doot,  
Dat is een siecte, stranghe, zwaer, ende groot:  
VVelcke alle mijn leden so iammerlic gheraect  
Datse van mijn beenen, nu reighersbeenen maect.
Den buyc doetse platten, t'aensicht maectse tot vellen,  
So dat ic schier niet en hebb' om bi te stellen:  
Want daer en is niet bleven, dan den aermen gheest  
Die al zuchtende, al schreyende, hem poogt aldermeest,
V Heere te doen lachen in tiden ende stonden.  
Ende om dat ic u dienaer ben bevonden,
So commen mi daghelix u Medicijns besien:  
Welcke naer langhe beraet, als seer wise lie'n,  
Mijn ghesontheit (elas) tot den Lenten uutslepen:  
Dus magh ic dien niet ghebien, ic ben gheschepen,
Te sterven inden wintere, en soo in dangiere,
Van d'eerste wijndruyven, (na mijn aude maniere) - 
Niet rype te meughen eten, tot mijnder baten.  
Ten fine, tgheunt dat mi den dief hadde ghelaten,  
Heb' ic al in iuleppen, en zulc dinc verquist.  
Dit ontbiedic u om dat ghijs niet en wist,  
Maer, niet dat ic u yet veronschamelen wille.  
Nochtans en zeggh' ic niet, indien ghi mi al stille  
Wat beghaert te leenen, dat ict sal refuseren:
Maer op dat ghi gheen quaet en soudt presumeren  
Oft niet en meent, dat ic u wille bedrieghen,
Sal ic u cedulle gheven (zonder lieghen)  
V te betalen, en dat t'uwen eersten luste:  
+ Te weten, als al de werelt zal zijn in ruste:  
Oft als uwen lof, sal ophanden en vergaen.
Dies salt wel zo zeker sijn, dat ghijt sult ontfaen,
Alst seker is dat ic nemmermeer sterven en sal.
So en suldi dan niet verliesen onder al,  
Dan tghelt en tverloop. O coningh excellent  
Ialours beminder der neghen Musae bekent:  
Coningh (zeggh' ic) bi wien alle consten floreren:
Coningh, den aldermeesten diemen magh crooneren,  
Den hemelschen Coningh die gheve u te regieren,
De vier houcken des werelds in alle manieren,  
So wel om de welvaert van diere, t'alder tijt:  
Als om dat ghijt bouen alle andre werdigh sijt.
