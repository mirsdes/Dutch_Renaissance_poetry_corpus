Ghelijc God man ende wijf deur de trauwe eersame
 zoo tsamen ghevought heeft, in dit sterflic leuen
 Dat si heeten twee zielen in een lichame,
 Alsoo en can d'een gheen deught werden toeghescreuen
Ten moet d'ander oock toecommen, ende zijn ghegheuen.
 Daer om (me Vrauwe) bouen dat ghy waerdigh zijd
 Deur u eighen ghauen, zidy noch hier beneuen
 En volghende dies: meen ick ter deser tijd
V wel gh'eert t'hebben, als ick hem heb'ghelaudeert
 Van zijn excellentien: die naer elcx belijd,
 Te vullen niet connen zijn ghedeclareert.
 Soo men oock u gratien (daer deur ghy passeert
 Alle ons nederlandsche Nymphen) niet en can vullouen
Ist wonder dan dat ick zwighe? dus my excuseert,
 Naer dien uwen lof gaet al mijn verstand te bouen?
Ghemaerct alle behoorlicke zaken gheschien
 Deur Gods voorsien, en dat hy niet en doet ooc mede
 Sonder zeker waeromme: zegghen wy uut dien
 Datt een zonderlingh' iaer is, int welcke dees stede
Van God ghejond is (deur middelen van diet dede)
 Dees ghemeen wel-VAERD gheluckigh ende expeert:
 En dat in ulieden mijn Heeren is zonderlinghe zede,
 Excellentie ende deught, die dit wel is weert
 Bouen alle andre, diet voor u hebben begheert,
Dies zal elck dit Iaer achten zonderlingh' notable,
 En ulien in eeuwicheit wesen fauorable.
 Comt hier ghi const beminders van alle gheslachten,
En besiet desen costelicken schat oft pant
Waerbi ghi Croesus rijcdommen niet en zult achten:
Want tis eenen hemelschen schat in Vlaender lant.
 Comt (zegh' ic) maer met andacht en verstant,
En lett vry op alle zaecken, zo merct ghi mids desen
Dattet is een zee van gratien abundant
Daer elc om te schoonst voortdoet, en wilt sijn gepresen.
Bemerct des Vaders Godd'lic, en Ioannes wesen,
Met Maria tooghende een lieflic ghelaet:
 Tschijnt datmen heuren mont siet deuotelic lesen,
 En hoe wel is ghemaect die croone en al tcieraet?
Hoe verschrickelic en leuendigh Adam staet?
Wie zagh oynt vleesschelicker verwe van lichame?
 Tschijnt dat hi weighert, en ontseght Euams raet,
Die hem presenteert een fighe, haer anghename.
Maer deur d'hemelsce Nymphen en Ingels bequame
Zinghende discant, elcs gheest te recht veriolijst:
Wiens diuersche voysen men kent naer den betame,
 Want elc mondeken, en ooghsken dat claer wtwijst.
Maer te vergheefs men iet int besondere prijst,
Daert al zijn om te constighste en schoonste iuweelen, 
Het schijnt datter al leeft, roert, gaet ofteXI, 23: ofte: ofe. uutrijst:
Tsijn spieghels, en gheen gheschilderde tafereelen.
Ziet hoe deghelic, en eerbaer zijn daer die deelen
Van d'auders en den gheestlicken staet die daer lijt,
Hier siedy (Schilders) bisonder in dees parceelen,
Exemple van goet laken emmers naer dien tijt.
Wie en soude in die maeghdekens niet sijn verblijt
 Daer de onze wel mochten zebaerheit an leeren:
En anmerckt hoe triumphant inde deuren rijt,
De bende der Coninghen, Princen, Grauen en heeren.
Ten rechten siet men onder de zulcke verkeeren,
Den princelicken Schilder die dit werck vold'
 Met den rooden Pater noster op zwarte cleeren
Sijn broeder Hubert rijdt by hem in d'hooghste st.
 Welcken Hubert dit waerck begonste naer sijn z'
 Maer deur de doot (diet al doodt) moest hijt staken, 
Hi leit hier begrauen, ende zijn zuster m'Dieoocinschilderyendedegrootezaken.
Maer op dat wy t'onser materie gheraken,
Wilt dees excellentie in dit werck gade slaen,
Dat hy d'aensighten al onghelijc conste maken,
Hoe wel datter nochtans drye hondert sijn ghedaen.
Ten anderen moet het selfde veel lofs ontfaen,
Van weghe sine schoone bliuende coleuren: 
Die in hondert vijftigh iaren niet en zijn vergaen:
Twelcke men nu ter tijt niet veel en siet ghebeuren.
Summa tis vul perfectien achter en veuren:
 Tooghende wel dat den werckman en meester goet,
Verciert was met veel gratien (zonder erreuren)
De welcke een constigh schilder altijt hebben moet.
 Sijn scherpicheit maect ons zijn patientie vroet,
 En zijn memorie groot blijckt in tselfde claerlic
Alzoo oock zinen grooten gheest bouen al doet,
 In d'inuentie, ende ordinancien openbaerlic.
Van desen moetmen hem te meer lofs gheuen waerlic
 Om dat hi in zulcke tiden alsoo heeft ghefloreert,
 Doen hi zulck' excellente waercken eenpaerlic,
Als hi selue dede en had' gh'experimenteert.-
Een Schilder uut Italien selfs confesseert,
Dat Heycus daer d'Olverwe broght en heeft vonden:
En van dry sine waercken hi mentioneert
Die te Napels, Florencen en Turbino stonden.
Wat conste vantmen oynt (de waerheit t'orconden)
Soo perfect int eerste als dese const' excellent?
Van welcke belyden alle verstandighe monden,
Datmen heuren Meester noynt en heeft ghekent:
Was hy dan niet ten rechten tot sijns leuens hent
 Van Hertoghe Philips zijn meester vul trauwen
Hooghelic verheuen? En als een ornament
Van ons landen, ia van gheel Vlaenderen ghehauwen?
Sijn wercken waren ghesocht uut alle landauwen,
Daerom en vindtmen bouen dees tafel niet,
 Dan datmen te Brugghe magh noch een anschauwen,
Ende t'Ypre ooc een onvulmaecte zomen siet.
Dese blomme zeer vrough vande weerelt schiet,
Die uut dat onnoosel Maesheyc is becleuen,
Brugghe bewaert hem, daer hi sijn leuen liet,
 Maer sijn name zal in der eeuwigheit leuen.
 Dit waerck heeft ons Coningh soo hooghe verheuen
(Zo alle goede consten staen in zinen sin)
Dat hi (om dat te contrefaiten) heeft ghegheuen,
Wel vier duysent guldenen oft lutter min.
Michiel Coxsye, hadde voor dit waerck zulc gewin
Twee iaren daer met besigh zijnde in dees capelle.
Hy bewaerde sijn eere van int beghin
Totten hende toe, als een oprecht werck-gheselle.
Dees copie is in Spaignen (op dat ict vertelle)
 Te Vendedoly, t'eender memorie bloot,
Van ons Coninghs liefde, die ic voor ander stelle:
Ende tot Heycus, en Coxyens glorie groot.
Alsmen v me vrauw' siet in d'eerbaer hoeffeninghen,
Van velden, bosschen, beemden, vlieghen en der iacht
En met u Viole hoort by de Muses ooc singhen,
Zidy niet ten rechten voor Diana gheacht?
Wtghenomen dat si dicmaels binnen den nacht,
Duuster wordt, en verandert in ons presentie:
Maer ghy blijft eenvauwigh in v excellentie.
Ic gheue u voor een nieu-iaer met alle meynschen
Van die alderschoonste schoonheit den prijs,
Diemen magh dijncken, willen, of weynschen:
Maer welck die is lat' ic in u aduijs.
Wat zoud' ic die van hem selfs niet en heeft
Gheuen u, die hebt al wat excellent is? 
 Maer ic hebbe te weinschen, van diet al gheeft,
 Dat hy v dit Nieu-iaer zi zoo beleeft
V gheuende een man die zoo moy en gent is,
 Als ghy vrauwen zijt in dat v bekent is.
V hemelsche hand die maect elcken verbaest,
 Als een groot miracle buter natueren:
Want gheen man en sal voor v winnen haest,
 Den prijs van schryuen: (O eel creaturen
Van vrauwen, dat si nu ter goeder hueren
 Verciert sijn, met uwen elen persoon)!
Maer als ic ooc anmercke in dese kueren
 Dat u hand wordt vanden hemelschen Troon
Beweeght en gheleedt, gheue v dan den loon
Die betaemt een vercoren instrument,
Waer deur God hem wonderlic maect bekent.
Wt de fonteyn' Castali' is een BEKE dalende,
 Die de cruyden van desen hof lustigh doet groeyen,
 Ende voetsel gheeft: want daer an is zi palende,
 Dats, ic ben van v Beke gheleertheit halende,
Daermede ic mijn Poetsche cruyden can besproeyen,
Maer ghelijc de beken altijt vol sijn en vloeyen,
 Al scheptmer wat uut, in alzulcker wijs oft zede, 
Mindert u excellenti' niet al deel ic mede.-
Naer dien ghi deur u Goddelicke scientie
 Appelles name, zo hebt wtgevaegt en verdreuen
 Datmen nu niet meer voor een ghemeen sententie,
 Alsmen een Schilder wilt den hoogsten titel gheuen,
Hem Appelles en naemt, maer werdt veel meer verheuen
 Met hem by u te ghelijcken' die voor al gaet:
 Wat hoogher titel dan, can u self zijn toegheschreuen
 Dan Florus? waerbi men den grootsten schilder verstaet.
Ialours Liefhebber van Mineruams camerieren,
 Wilt heur soo pingieren, met u hemelsche penne,
 Datmen heur proprieteit, wesen ende manieren,
 End' ooc u excellentie daer uut bekenne.
Alzoo ic nu minen thresoor wel onderzochte
 Om eenigh becaem en fraey Nieu-iaer u te gheuen
 Conforme uwen persoon, oft dat u nieu wesen mochte
 En heb' daertoe niet ghevonden oft beseuen:
Want gh'ebt al dat iemande magh werden toegheschreuen
 Voor loof, licke zaken, die v mochten vercieren.
 Dus in d'ste van gheuen, ionne ic v hier beneuen,
Dat dese gauen in u moghen multiplieren.
 End' alzoo zoud'ic v wel derren certifieren,
DatghyinPallashof(waerhinochinwesen)
Een plaetse zaudt hebben: ia ansiende u manieren
 Anvaerdt de harpe, pilen, coker ende pesen
 Alreede zuldy zijn voor Apollo ghepresen.
Eer dat ic u kenne (ó Roseane excellent)
 Hebbe u ghekend, deur Haelsuut eloquent
 Die my te Ghend van u beghonste te narreren,
 Zegghende: daer was een dochter wonende ontrent
Zijn woonste, welcke in dichten en componeren
 Wonder dede: ia wiens wercken dat passeren
 (Sprack hy) veel manlicke constighe weercken.
 Dies begonste ic mi (duer zulc aduerteren)
 Zeer te verwonderen, ende (zoo ghi meughd mercken)
Noch meer te verblien: ziende de const verstercken
 Vereeren en verrijcken deur een maeghd eerbaer,
 Die zonder de studie ofte hulpe van cleercken
 Zonder lettre te kennen componeerd eenpaer
 Schoon spelen, Refereynen, Liedekins, aldaer
Vul van alle gheleerde sententien en leeren.
 Waer deur ghi uws stads lof (al is si cleene voorwaer)
 Meer dan of zy Scijpion hadde zuld vermeeren:
 Ghelijc Pallas bouen Mars is verre te eeren.
 Maer op dat ander v licht ooc meughen sien blijncken
En dies haer profijt maken: ooc dat zelue keeren
 Ten prise Gods, wild mi van u dichten schijncken.
 Op dat ic die verbreedt maecke eer zi mijncken
 Deur de prente, waer bi sconstenaers lof groeyende is
 En op dat elc (dit ziende) magh zegghen, oft dijncken
Sulck een ROOSE-aene de DENNE groeyende is.
Ghy schrijft tot een die simpel is in de Practijcque,
 Onwijs aerme gheboren, en noch niet rijcke
 In de conste gheel magher ende teere,
 Slecht ongheleerd, zoo ghy hier zied publiicke:
Maer nochtans zendic een groete vriendeliicke
 Op dat ic wat danckbaerheits weder keere
 Tot u die gherekent ziit onder d'expeerde.
 Als ic van u hoorde ic schaemde my zeere
Dat was als my Haelsuut van v vercleerde,
 Ic en hebbe v noynt (meen ic) ghesien op d'eerde
 Dan deur uwen brief, danc heb v Ionste:
 Daer in ghy schriift dat ghi van mi dicht begheerde
 Dwelc (ic kend) te cleen is en te sober in de conste.
Ic beminde Rhetorica van dat ic begonste
 Die t'handtieren, zonder schriuen of lesen:
 Maer sheeren milde graci' (die my begaeft vp tronste)
 Is op u (Luca) ouervloedigher gheresen.
 Die ziit onder alle d'artisten ghepresen
Al begheerde van een maeght Rhetoricams lessen:
 Die in de zulcke niet crachtigh en kan wezen,
 En die ic deur d'aude lanx om meer moet messen
 Als eene Roose die verdwiint, by gheliickenessen.
 Nochtans minen gheest in u begheerte verbonden is,
Want dat my is ghegheuen deur Gods addressen
 V van my uut ionsten ionstigh ghezonden is.-:
Daer zijn nu curts, zommighe deugnieten gevangen
 Om op de Galley' te stellen naer sheeren raet,
 Waer naer zeker de zelfde niet zeer en verlanghen,
 Maer zijn bynaer van anxt en droufheit desperaet.
En ic gh'eel ter contrarie (op dat ghijt verstaet)
 Ben drouue, ende mi spijtt, uut zeker waerommen
 Dat ic op de galleye niet en can ghecommen.
D'wijf eens mans die ic wel kenne, stond laetst in baren,
 End' eer si wel caut was, sprack hi tot zijn ghevaren
 (Den droufvaert contrefaictende, hi wildet wel weten):
 Och! ic ben so drouue om mijn wijfken, lieue caren,
Dat icse tot deser tijt niet en can vergheten.
Ic versta dat ghy ghehoort hebt in uwe palen
 Dat ic ghestoruen ben hier binnen dese stede:
 Maer ic certifier' u, de duuel moet mi halen,
 Indien dat waer is, oft eist dat ict dincke mede.
Eenighe qua tonghe dees mare gaen dede
 Zoo ic gh'oort hebbe, dat ghi hebt een siecte groot:-
 Maer God geue, datt so waer moet sijn, dits mijn bede
 Alst waer is dat ic ben ghestoruen of doot.
Devr Campen vroet comt eere victorie en goet:
 Tbliict wel an vele vrome mannen excellent,
 Dies de chroniicken vol siin, ons makende vroet
 Dat niemandt ghecroont magh noch wesen en moet
Dan die deur Campen priis windt tot den hent.
Christus is om ons (die anders waren gheschent:
 Mids de zonde) een verlosser, en dat in siin bloet
 Deur Campen vroet,
 Laett ons dan in desen Capitains regiment
Vromelic striden, ons wapenen diligent,
 Zo crighen wy in hem der victorien hoet,
 Deur Campen vroet.
A Wat lijc is dit, dwelc al dees lien volgen naer
 Bisonder schilders, met grooten rauwe voorwaer
 B Elaes tis Grapheus, heur docteur excellent.
 A Waerom en luden de clocken dan niet allegaer?
B Om dat van hem gheruchts ghenough is hier ontrent
 A Hoe comt dat hi niet meer tortsen en heeft ten hent,
 Ghelijc dit een ghemeen cerimoniael besluut is?
 B Op dat deur de duusterheit, soude sijn bekent
 Dat het licht van alle dese neerlanden uut is.
Hier voren light begrauen, die noch in leuen is,
 Pietre Carbonier: wiens lichaem dat ghegeuen is
 (Deur Atropos rigeur) der aerden vander kercken:
 Maer deur mi in onsterflickheit hy verheuen is
Als een peerle onder alle Gods wonder wercken.
 Want in zinen tijd was hi een man (maghmen mercken
 An tzuchten van velen) die elcken assisteerde
 Med zijn gauen. En was milde tot leeck en clercken:
 Excellent ingien, in tghuent dat hi componeerde:
Natuerlic Poet, oock die elcken recreerde
 Med zijn bequaemheit dies elc zocht zijn presentie.
 Somma meest alle ingienen hi verre passeerde:
 Maer meer vter natueren, dan deur scientie.
 Hi hadde inde memori' zulcke excellencie
Dat hijt al onthielt, wtghenomen t'onghelijc
 Datmen hem dede, dies hi in preminencie
 Med rechten verheuen was. Och! nu is hi slijc
 Spijse der wormen, tot dat de ziel publijc
 Med d'lichaem zal in onsterflicheit versamen
Deur Gods graci': die ons daer al bringhe Amen.
Ic was een schilder, een goet Pote bevonden
 (Alzo dese consten pleghen te vergarene)
 Maer veel meer was minen gheest in alle stonden
 Gheneghen tot dichten dan om vele t'ontsparene,
Van mijn bevallicheit is veel te verclarene,
 Tsi int dichten, pronuncieren met de reste:
 Maer als ic begonst mijn conste t'openbarene,
 Op een stellage spelende de wyse, en de beste,
 Doen scheen dat ic gheene deghelicheit en meste:
Zoo wast van alle ander bootsen licht ende zwaer.
 En so ic de leuende contrefaitte in geste,
 Zoo wel can ic nu de dooden contrefaicten naer.
Zoo d'Hebreeusche vereerbaert zijn met zulcke vrauwen 
Als Iudith, Hester, Susanna, ende heurs ghelijcke,
En soo de Griecken, met andre (naer mijn onthauwen)
Heur ooren opstaken, (alzoomen magh anschauwen)
Op heur vrome en constighe vrauwen autentijcke,
Alzoo achten wi vlaemsche, ons vereerbaert en rijcke
Met, oft deur u, die verre alle andre passeert
Niet alleen' in gauen uutwendigh oft publijcke:
Maer in tguent, dat aldermeest moet sijn gh'estimeert
 Dats wijsheit en gheleertheit, die in u soo floreert
Dat ghi (inde plaetse dat ander dochters ghemeene
Met haer toyen oft pareren, sijn gh'occupeert)
V altijt besigh maect, in tstuderen alleene.
Dits u solaes ende recreatie reene:
 Dits v moymaken, vercieringhe ende blanket.
Wel slachtende de Musae (zijt ghi anders gheene)
Emmers noyt yemant dan ghi en gheleeck haer bet.
Want dat eenderley is, u nature ende opzet,
Heeft mi eenen droom vertooght ende gh'openbaert:
 Mi docht' dat ic u zagh (als een Palladis let)
 By heur neghen dochterkens ende Nymphen vergaert
Op Parnassus bergh, ande fonteinen vermaert
Castalia en Hippocrena oft daer ontrent,
Al waer ghi soo tooghdet uwen constighen aert
 Int spelen en singhen, met d'andre diligent:
Soo dat Minerua openbaerlic heeft bekent
(Rekent hoe wel ghi moett staen in heur gratie)
Dat ghy waerdigh waert, deur u gauen excellent,
Toeghevought te sine heurlier congregatie
 Als de thienste Musa, dits mijn protestatie.
Maer al schijnt dit uut Poetsche fabels te rysen'.
Alderwarachtighst, is sijn significatie.
 Want bouen datmen u van eloquenti' moet prysen
Int latijn, het welc ghi, (ic en weet deur wat ghysen)
 In twee iaren hebt gheleert, so sidi gheresen
Noch inden hooghsten graet, vanden hemelschen wysen-
V seere besigh makende, in Gods woord te lesen',
Niet uut curieusheit, oft om tsine ghepresen:
Maer uut rechte affectie, tot God en sijn leere:
 Navolghende het goet exemple in alle desen
Van vele ander diuersche maeghden in den Heere
Als Marcella en Paula, u ghelijcformigh zeere.
Ooc en wildy uwen talent niet employieren
Alleene t'uwen behouue, maer ooc ten vermeere,
 Van uwen euen naesten in alder manieren.
T'oorconden van desen: magh ic wel allegieren
Vwe translatien niet uut fabuleuse gesten,
Maer uut zulcke autheurs die de kercke vercieren
 Daer van een is, den gheleerdsten van ons ghewesten
 Dats Erasmus, wiens leeringh' en hooghe questen
(Daer goede clercken heur an vervreesen te commen)
Ghy ouerstelt in duutsch, voor die niet, of ten besten
Latijn en connen, siet alzulcke sijn u waerommen.
Op dat u blomme zou voortbringhen ander blommen:
 Op dat ghi u licht zoudt laten lichten en sien
Voor de meynschen die u dies sullen zaligh nommen
Prisende ons hemels Vader, den autheur van dien:
Maer op dat dit te meer soude moghen gheschien,
Laett de raschte clergesse, d'edel Druckerye,
 Dese u wercken vermenighen voor alle lie'n,
Si zals wel vele copiren in curten tye.
Dit ben ic u biddende in dees mijn Posye:
 Magh mijn bede u toch wesen eenighsins became,
 Waermede ic my ghewilligh vertooghe en belye,
Om te verbreeden uwen lof, en schoonen name.
 Anders ic mi van mijnder vermetentheit schame,
 Dat ic mijn Musa (die seer verdient veracht)
 Voor u darf ontdecken, al en waert ooc gheen blame.-
 Maer ic hope ghy de goedertieren moeder slacht
Die skints ghewilligheit aensiet, en niet sijn macht,
 En dat ghy alsoo sult mijn ionst' in danck' ontfaen
 Al oft beter en wel van my ware ghedaen.
Ghelijck de zonne claerder blijnckt dan alle lichten 
Alzoo zidi in schoonhede te bouen gaende 
Alle wtnemende vrauwelicke ghezichten.
 Dus waer' ic Paris ghemaect, ghi zoudt zijn ontfaende
Den Appel, als d'alder schoonste in mijn herte staende:
 Minen voys gheu'ick u,  nieu Venus verheuen.
 Om u te prysen, my u amoureusheit vermaende
 Ist dat anders uwen lof magh zijn beschreuen:
 Maer hoe zoud' ic u verdiende eere connen gheuen?
Ende u schoonheit met mijnder pennen figureren?
 Als u gratien (emmers die ick heb' beseuen)
 Elc om te schoonst voort doen, en bragghren?
 Ogh wie zoud' hem in u schoon aenschijn contempleren
 Zonder zeer ghetemteert te zine om u t'omuamen
 Op minnaersche ghise? want ick moet confesseren
Veel meer dan amoureux, machmen u wesen namen.
V oogskins in claerheit de schoon sterren beschamen:
De caecskins en tmondekin (twelc tot cussen verwect)
Sijn wel zoo vulmaect, zo de rest' is na tbetamen.
 In somma, ghy sijt eenen exemplaer correct
Om naer te schilderen een vrauwen beeld perfect,-
D'welck my dicmaels in droom oft visioen gheschiet
Daer mi dinct (twelc tot noch meerder quellinge strect)
Dat ick erghens met u int groene, oft in het riet
 Bancketere en triumphere zonder verdriet,
Ende in u armkins ligghe, bedriuende eenpaer
Menigh amoureus trecxken, ick en zegghe niet
 Wegh penn' end' inct ghi comt de matery' te naer,
 Om doen amoureusheit waer ick nu bet ghewent 
Dan om meer daer af te schriuen zeggh' ic voorwaer.
Maer nu my ghebeurd is dees quellingh' en torment,
Als ick noch ben van u verscheeden en absent
Wat meendy, wel beminde, wat my zou ghebeuren
 Als ick (om u te contrefaicten excellent)
Vwen persoon zoude hooren ghenaken, en speuren:
Nochtans en sal ict niet laten, om al het bekeuren:
Maer doen u beghaerte, die met de mine is eene:
Want alle mijn vermoghen mak' ic u ghemeene.
Och dat my fortune noch zo weynigh is mede
Dat ick als Leander moet ouer d'water minnen!
Niet vreesende der zee tempeesten, zoo hy dede:
Want zoo zeer sijn tot u gheneyght al mijn zinnen
Dat zi dusdanighen vreese verre verwinnen:
Maer een ander tempeest vreese ick ten desen tyden,
Dat is dat ghy zaudt, came ick t'uwent binnen,
Met quade andwoorde my wederstaen en bestryden:
D'welck my (dacht' ic) zoude bringhen in alle lyden:
Want naer dien my tghepeyns van u grati' te deruen
Alree' zulcken druck anbringhd an alle syden:
Wat zoude my ghebeuren, anders dan besteruen
Hoord' ic dat ic gheensins en mocht troost verweruen?
Ghy mocht vraghen, waerom dat ic vreese so seere
 Quade antwoorde t'hebben? die miin hope is verflauwende
Dit ghebeurt, als ic mi tot u weerdicheit keere,
En daerby mijn onwaerdde ben anschauwende.
Hoe wel ic my met troost ben wat onderhauwende,
Als ic dincke om v nature goet bouen schreuen,
 Die niet en sau ghedooghen (ben ic betrauwende)
Dat ghi mi quade andwoorde saut senden oft gheuen,
Hebbende mijn goede affectie wel beseuen,
Met v fauorable ooghen,  lief uutvercoren.
Alzoo ben ic hopende en duchtende hier beneuen:
 Maer meest meshopende ghelijc de minnaers leuen,
Die ghemeendelic het quaetste eerst comt te voren.
Dan vrees' ic ooc te commen' in u presentie
Wetende dat minen brant zoude meer ontsteken
Deur u ieghenwoordicheit vul excellentie,
 Zoo dat mi ghebeuren sou' (dits mijn intentie)
Dat (zoomen seit) an Tantalus wel is ghebleken,
De welcke den dranck zagh ende bleef in ghebreken:
Alsoo soudic sien uwen persoon vul gratien:
 Ende hooren u wijsheit oft bequamelic spreken,
Experimenterende u deucht vul consolatien:
 Ten hende, al u cieraet, bouen estimatien:
 (Want tsijn hemelsche thresooren te reputeren),
 Maer wat souden dit anders siin dan temptatien
 Voor diese beminde, en hem dies moeste abstineren.
Ziet, dit is (ende ooc anders niet) dat mi belet doet
 Van bi u te commene, naer mijn eerste opset goet,-
Anders waer ic al bi u, God si mi t'oorconden,
 Ia al waert dat Neptunus, AEolus met vloet 
 End' ooc alderley tempeesten daer teghen stonden,
Ooc al waert dat wy gheenderley schepen en vonden
 My dinct, ic zwomt wel ouer in curten termyne:
 Soo vierigh ben ic dicmaels, deur der liefden wonden,
 Inde ghepeinsen van bi v liefste te sine.
 Daer d'lichaem haest siin sal (opdat ic niet en schine
Te negligent) can ic mercken vrough oft spade,-
 Dat ghi dees mijn ionste sult verleenen ten fine,
 Een plaetseken onder het dack van uwer ghenade.
 Ic bid' u dan ootmoedigh sonder aflaten
 Dat ghi met een troostelic woord my comt ter baten.
Tis een cleen zake voor u, en die voor my groot is,
 Ia daer mijn welvaert an hanght, in alder maten.
 Want also langhe t'herte in swaren anstoot is,
 Van twijffel en verlanghen, ghelijct nu bloot is,
 So langhe ben ic zuchtende, treurigh en claghende,
Tblijct wel an mijn anschijn, het welk' als de doot is,
 Ende an al mijn wesen. Zoo ben ic draghende
 De leuerye uwer liefden, mi niet mishaghende:
Want gheen pine ter werelt en can mi verdrieten yet
 (Ia al warict ooc, totter doot toe becnaghende)
Magh ic ten hende noch eens wat troosts ghenieten slet.
 V vprecht dienaer en lief altijts bereet,
 D'welc ic blyuen wille: ia al waert v ooc leet.
 Zal ic voor Minerua wel dorren spreken van wijsheit?
Ende voor Mercurio willen eloquent sijn?
Zal ic voor Apollo (daer elc te recht' af prijs seit)
Ghebruucken miin plompheden, die sonder hent siin?
 Hoe soud' ic slecht vlamingh, also connen verblent siin,
Dat ic voor Lampsonio zou potiseren? 
Voor wien gheen spraken oft talen onbekent siin.
Waermede saud' ic miin vermetentheit deffenderen?
Hoe soud'ic miin Musa so wel connen pareren
 Dat si hem niet en sau verstooren oft vervaren?
 Seer wel: want hi slacht (na het ghemeen estimeren)
De gheleerde Atheners de welcke eertijts soo waren-
Dat si niet en versmaedden het simpel verclaren
Van Anacharsis, al en was hi niet elegant,
 Maer een Scythiaen vande naci' der Barbaren.
Hierop my betrauwende, nam ic penne in d'hant
Om an u te schriuen, naer mijn simpel verstant
Als die gherne zoude al zijn vermoghen cleene
Ghebruycken, t'uwer eeren, deur der liefden bant.
 Daerom zend' ic v dit bewerpken alleene:
D'welck my wel docht t'ouercommen int ghemeene,
Met uwen persoon: want ghelijc dat blende kint,
(Van Minerua bedwonghen sijnde zeer haest te scheene)
Buten Palladis woonste, al d'ander Goden verwint:
 Desghelijcs men v onbevlect en zuuer vint
Van Cupidinis gheschut (d'welc de wise oyt keerde)
Deur eerbaer exercitien van v bemint:
Zoo datmen inden hemel van alle gheleerde
Deser eeuwe, u met rechten altijt hielt en eerde,
 Als Prince der Musae, met den welcken si speelden
Meught ghi anders Mineruam niet beter voorbeelden.
Miin alderliefste end' alderzoetste minne,
Ic hebb' u zoo lief, met herte ende zinne,
Dat ic dagh noch nacht en can gherusten,
Als ic peynse om u mammen, ic meen' busten
Om u schoon wanghen, ende waerden mont
So spitet mi dat ic u niet terstont
Een zoen en magh gheuen te mijnder ruste:
Als ic bi u ben, ic verhoe van luste,
End' ic en can niet ghedueren God weett.
Ghy hebt noch eenen vryer die hem vermeett
V te minnen, ende dat tot minen spite:
Maer ic hebb' een langh mes, daerm ic af smite
Eenen dicken tack houts, ten eersten slaghe
Indien hijs te veel maect, tsinen meshaghe,
Sal ic hem naer zijn vleesch hauwen crachtigh wel:
Want als ic gram ben, ben ic zoo machtigh fel,
Al de knechten vanden dorpe ontsien my,
End' ic zaudt al om v waghen, ia ic vry.
 Dus bid' ic u, dat ghi my ooc wilt minnen,
Ende comt dese kaeremesse t'onsent binnen
 Teghen dan zullen wi een vet vercken slaen,
En backen taerten, coecken en vlaen,
 Ooc goet bier inlegghen, t'uwer eeren. 
 Ic sal soo moy sijn dan, met mijn nieu cleeren,
Te weten' ic heb' een schaerlaken bonnette,
 Daer ic een gente langhe vere op zette,
 En eenen gauden streck, met quispels m.
 Ic sal een wambaeys hebben op de nieu sn,
 Van root Camelot gheboordt met fluweel,
Ooc een hemde met zwert ghewrocht gheheel.
 En mi moere, sal my thalf-vasten gheuen,
 Een paer gh'ackelde caussens schoon bouen schreuen
 Die ic rondsom sal vul nastelen steken.
 My en sullen ooc gheen moy causs'banden ghebreken
Van schoon root lint, met maeillekens gheclanck.
 Sal dat niet knechts staen, op die hosen blanck?
 Ic heb' ooc eenen rock, niet om vermoyen,
 Gheboort met trijp, en heeft xx. ployen.
 Noch heb ic al, veel al, dat ic niet en schriue:
Maer ghi sullet sien comdy selfs metten liue.
Men seit wel ( Coninc) dat der fortunen strijt swaer
Niet seer veel en comt, oft heur en volgter altijt, naer.-
Waeraf uwe Maiesteit, wel weet te spreken siet
End' ic, die noch Coninc en ben, noch te reken yet,
Hebt selue gheprouft, en sal u vertellen wel,
 Hoe mi qua fortuynen d'een op d'ander quellen snel:
Want mi nu curts ghespeelt is, een qua perte alvoren:
Ic hadd' eenen cnape, uut Gascoeignen gheboren,
T'welc was een recht dronckaert, swaerder en bedrieger
 Tuusscher, dief, gulsigaert, end' een onversaegt lieger,
Een bordeelbrocke, en die d'hoeren seer beminden:
Anders, so wast den besten knecht diemen mogt vinden.
Dit waerdig stic boefs, (b'haudens sijn reuerentie)
Wist wel dat ghi heer Coningh, uut goede intentie,
 Mijn burse hadt met u ghelt oft croonen ghelardeert,
Dies stont hi vrougher op, dan hi was ghecostumeert
En stacs' onder sijn oxelen, heb' ic beseuen,
Ken gheloof niet dat hise nam om wedergheuen:
Want noynt sichtent en hoord' icker meer af cauten.
 Metten cortsten, den. vilein ghinc hem noch verstauten
Te nemen cappe, rock, end' al mijn beste habiten,
Daer hi hem m cleedde (twelc mi wel magh spiten)
Soo dat hi scheen gh'eel end' al sijn meester wesen.
Aldus ghinc mijn ioncker na den stal, bouen desen,
 Daer hi mijn twee peerden vindende, het quaetste liet
Ende reet op het beste, ghelijck datmen siet
S. Iooris gheschildert. Emmers int vertrecken,
En vergat hi niet anders (heere) zonder ghecken,
Dan mi adieu te zegghen: God moetet hem wreken.
 Maer ic magh noch wel van grooten ghelucke spreken
Dat hi mi d'leuen liet, want ic zeght tsijnder eeren,
Al nam hi mi peert, ghelt, end' ooc alle mijn cleeren,
Hi liet mi sinen meester minen buuc vul slapen.
 Naer dees fortuyne cam mi een ergher betrapen,
Die mi noch quellende is, ia dreeght mi metter doot,
 Dat is een siecte, stranghe, zwaer, ende groot:
 Datse van mijn beenen, nu reighersbeenen maect.
 Den buyc doetse platten, t'aensicht maectse tot vellen,
So dat ic schier niet en hebb' om bi te stellen:
 Want daer en is niet bleuen, dan den aermen gheest
 Die al zuchtende, al schreyende, hem poogt aldermeest,
 V Heere te doen lachen in tiden ende stonden.
Ende om dat ic u dienaer ben bevonden,
So commen mi daghelix u Medicijns besien:
 Welcke naer langhe beraet, als seer wise lie'n,
 Mijn ghesontheit (elas) tot den Lenten uutslepen:
 Dus magh ic dien niet ghebien, ic ben gheschepen,
 Te steruen inden wintere, en soo in dangiere,
Van d'eerste wijndruyuen, (na mijn aude maniere)-
 Niet rype te meughen eten, tot mijnder baten.
 Ten fine, tgheunt dat mi den dief hadde ghelaten,
 Heb' ic al in iuleppen, en zulc dinc verquist.
 Dit ontbiedic u om dat ghijs niet en wist,
Maer, niet dat ic u yet veronschamelen wille.
 Nochtans en zeggh' ic niet, indien ghi mi al stille
 Wat beghaert te leenen, dat ict sal refuseren:
 Maer op dat ghi gheen quaet en soudt presumeren
 Oft niet en meent, dat ic u wille bedrieghen,
Sal ic u cedulle gheuen (zonder lieghen)
 V te betalen, en dat t'uwen eersten luste:
Te weten, als al de werelt zal zijn in ruste:
 Oft als uwen lof, sal ophanden en vergaen.
 So en suldi dan niet verliesen onder al,
 Dan tghelt en tverloop. O coningh excellent
 Ialours beminder der neghen Musae bekent:
 Coningh (zeggh' ic) bi wien alle consten floreren:
Coningh, den aldermeesten diemen magh crooneren,
 Den hemelschen Coningh die gheue u te regieren,
 De vier houcken des werelds in alle manieren,
 So wel om de welvaert van diere, t'alder tijt:
 Als om dat ghijt bouen alle andre werdigh sijt.
Waerom quetst ghi u seluen! wane siende blent
 Deur haet ende nijt, als de beroofde van sinnen?
 Meent ghi (die een brodder sijt) u te maken excellent
 Met te verachten, die lof end' eere ghewinnen
Deur heur excellentie? hielt ghi v zotgen binnen,
 Men moght u voor wijsachtigh hauden, t'alder stont,
 Wt ouervloedicheit des herten spreect den mont.
 Niet so valsch en was Momus schimpigh iugement
 Die Veneris Pantoffel wel dorste controleuren:
Want ghi veracht heur schoonheit, die elcken bekent
Onberespelicken te sine achter en veuren:
 Maer gheel tot uwer schande moet alsulx ghebeuren: 
 Want die te voren niet en wisten dat ghi zot waert
 Zullen u nu achten voor eenen dwasen bottaert.
 De schilderye van Florus, en sijns ghelijcke,
 Ghi (plompen schimper) suuckerbeeldekens naemt:
 Om dat si verciert sijn, becamelic en rijcke,
 Niet allomme: maer daert behoort en betaemt.
 Tis te verwonderen, dat ghi u dies niet en schaemt,
Naer dien ghi selfs daerin sijt gh'eel onghemaniert:
 Want als kaeremespoppen ghi u beelden verciert.
 Maer hoe ghi die verciert, en u seluen met eenen
 Hoe seer ghi u pluymstrijct, looft, prijst, en laudeert,
 Hoe seer ghi elcken veracht, en wilt vercleenen,
Ghi en sijt dies maer te minder gh'estimeert.
 Een graci' hebdy, dat ghi seer wel stoffeert,
 Niet soo schilder-stoffeerders doen sonder bedrieghen:
 Maer met u staute blasen, stoffen, ende lieghen.
 Oft ghi u werck soo const suykeren en goetmaken
Dattet (d'welck nu bitterder is dan galle altijt)
 Mocht' inder constenaers mont eenighsins soet smaken
 Zo waert ghi doch wat, t'welck ghi nu niet en zijt:
 Ten waer den Coningh van de beesten int spijt
 Vanden Leeu, diett veur u oyt, hiet te sine alleene:
Dits d'eere die u toebehoort ende anders gheene.
Wilt u moeijen met verwen cleerschriuers Apostels
 Diese wel alle twaelf trecken met eenen treck:-
 En daermen int st van pinceelen besigt groue bostels
 Want het dosijn werck (wat roerdi dan uwen beck)
En is u maer veel te constigh, aermen gheck,
 Dat gheschiedde, zo den hont deur de vitsen ghingh.
Dat ghi te Room' hebt geweest, en merctmen toch niet
An u schilderye, vul lamme, quade treken,
 Die voorwaer noch Roomachtig, noch ooc antijcx en siet.
En zaudemen u fauten al tellen: veel weken,
Pappier, penn' end' inct, zoude my verre ghebreken:-
Maer hieraf en ware u gheen verwijt of queste,
Const ghi uwen mont hauwen, en doen u beste.
Hoort alle liefhebbers des werelts vul van zonden,
 Die u blyschap, hoogste glorie ende leuen
 Maect int guene dat verganckelic is bevonden,
 Op dat ghi u saut met Gods kinderen begheuen.
Laett: by v haer opperste goet sijn beseuen,
 En contempleert op Salomon vul alder eeren,
 Wijsheit, deuchden, macht, rijcdom bouen schreuen:
 Noch zuldi kennen met hem, en sulx elcken leeren,
 Dat niet dan idelheit en is: ende u dan keeren
Om zoucken dat hemelsch is en niet en vergaet.
Want tswerelts leuen is de doot, en heur vermeeren
 Is der sielen verminderen, haer goet is quaet.-
 Tguent dat in heur wat schijnt, is niet alsmeNt verstaet
 Om datter God niet en is, noch ooc sijn ghebot.
Dit bekennende segghe ic naer Schriftueren raet:
 Swerelts samblant, is als drijfzant, niet sonder God.
De werelt maect samblant in menigher manieren,
 Zi stelt haer behaghelic om ons te trecken:
 Want si can heur leelic quaet so schoone vercieren,
Dat si een iegh'lic tot heur liefde doet verwecken:
 Maer wilt heur bedrogh en schoonen schijn ontdecken
 Anziende wat leelicheit in haer is ghebleken:
 Al heur samblanten tot verraderye strecken:
Want onder tschijn van paeyse zouct zi heur te wreken
Die si meest flateert sal si alder eerst versteken.
 Dus want heur liefde niet en is God'lic oft goet
 Zietmen die haest vergaen ende in sticken breken:
 Ghelijc tsand drijft met den winde oft naer den vloet,
 Ende gheen vasticheit en heeft tot iemands behoet:
Zijnde meer inderlic ende ontvruchtbaer, dits tslot.
 Dus elcken (dit anmerckende) wel zegghen moet:
 Swerelts samblant, is als drijfzant, niet sonder God.
De werelt temmert heur husen so Christus verhaelt,
 Op tzant, die de sturmen niet en cuenen verdraghen:
Maer Gods kinderen (sijnde allom'vaste ghepaelt)
 Nemen in ander stichtinghe heurlieder behaghen.
 Zi staen vast op t'God'lic woord tot allen daghen:
 Welcs toesegghen is een gheduerigh fondament,
 Contrarie van swerelts, d'welc wi moeten beclaghen,
Wiens samblanten (also zi beghinnen) nemen hent
 Huer wellusticheit die is voor samblant bekent
 Die met de mensche pluumstrijct, schoonspreect oft flateert
 Zi gheeft dominatie, eere ende prijs excellent:
 Met rijcdom en prosperiteit si hem croneert.
Si maect dat hi naer sinen wille triumpheert:
 Maer terstont commet al op niet ende tot spot:
 Swerelts samblant, is als drijfzant, niet zonder God.
Prince daer God niet en is t'heett met rechten niet:
Want al dat iet is, neemt van hem sijn cracht. 
 Dus hoe deuchdelic dat de werelt heur oynt gheliet.
 Ende heur uutgaf, als tguene dat Goddelic slacht,-
 Deur heur onlanghe dueren wortse als niet gheacht
 Om dat si ooc doet verliesen het Goddelic wesen:
Want di quaet heeftsi in veel diuersche ghewracht:
 Oorconde tguent dat wi van Machabeus lesen,
 Als hi deur veel samblants was zeer hooghe gheresen
 Van Antiochus, die hem veel heeft toegheseit,
 Maer niet ghehauden, dan ter contrari' van desen
Heeft hi hem gheloont met groote tirannicheit.
 Hoe haest was vergaen dat so vast scheen beleyt,
 Het mochte (wel samblant heeten, daerom was hi sot
 Dat hi op de menschen stont, d' welc hi heeft beschreyt:
 Swerelts samblant, is als drijfzant, niet zonder God.
De groote weldaden die ons God heeft bewesen
 Als hi sinen sone zandt om voor ons te lyden,
 Behoorden ons wel te verwecken, so wi lesen,
 Die dicmaels t'ouerdincken, ende bouen desen-
Dancbarigh te sine uut een gheestelic verblyden.
 Laet ons dan stellende alle wellusten bisiden,
 Ons vermaken int Bethlehem, daer onzen Heere,
 Ons als wedergheboren wordt, tot allen tiden,
Wanneer wi hem bezoucken in zijn rechte leere
Ouerdinckende sijn goetheit met herten zeere:
 Wat hi om ons leet in sijn doot ende leuen 
Die verdoolt gheweest is, hier weder omme keere:
 Zoo is v Christus gheboren ende ghegheuen.
 Waer vertoufdy? hoe comdy aldus negligent,
En blijfdy met Herodes in den zondighen val?
 Comt besiet hoe hi, die ghemaect heeft tfirmament,
 Ende ooc een heere ouer al is, lijdt hier present
 Zulcke aermoede, ende ghebreken sonder ghetal,
 Dat sijn moeder hem moet legghen in eenen stal.
Dit hoorende schaemt v, uwe hoouerdye groot,
 Welcke an u huysen, en houen blijcken ouer al,
 Schaemt u uwe pompeuse cleeren sonder noot,
 Als ghi uwen Coninc siet dus caut ende bloot,
 In douxkens ghewonden. Och schaemt v hier beneuen
Al u zonden! en hebt recht berau voor u doot:
 Zoo is u Christus gheboren ende ghegheuen.
Doet u ooghen des herten open, v vermaect,
In dit aermste kinderbedde, en huusken cleene:
En dees caude oft dit aerme kindekin al naect,
Zal u hitte gheuen, die totten hemel blaect,
 Ende weeren uut u die caude liefde onreene,
 Ooc suldi hier vinden meerder weelden alleene
 Dan Salomon in die gh'eel werelt heeft ghevonden.
 Ia tswerelts wellust (om dit al wel t'onderscheene)
Zal u ellende dincken, ic laet' staen de zonden.
 Ende wat lyden u toecomt, tot allen stonden,
 Ghi sulter een vreucht in scheppen, groot bouen schreuen:
Want tot troost en saligheit (Schrtifture tÕoorconden)
 Zo is u Christus gheboren ende ghegheuen.
 Prince ons meynschen is nu een kindeken gheboren
 Ende ooc eenen zone ghegheuen alsser staet,
 (Troostelic voor ons die anders waren verloren)
 Dat is (zeit Paulus) Christus Gods zone vercoren
 Die is ons gheschoncken, met al dat hem angaet:
Om te sine, de deucht, gherechticheit, aduocaet,
 Behauder, en versoender voor al diet betrauwen:
 Ende uut den ghelooue betooghen metter daet,
 Dat si hemlieden vaste an sijn beloften hauwen:
 Ende hem lief hebben bouen al, in alder vauwen.
Dit is naer Bethlehem gaen, en dat ancleuen.
 Volght dus der herders voetstappen mannen ende vrauwen
 Zo is u Christus gheboren ende ghegheuen.
