Ghy die droncken syt van den wijne
Of oock van den boosen venijne
Deser weerlycker ouerdaet,
Houerdye ende pomperye,
Hoort hier v lesse en die verstaet.
Merct wat het is voor een sottinne
Voor een stuck hoers vwe werdinne
De werelt, die ghy soo seer begheert:
En op v wel lacht weynich tijden
Maer welcke, naer een cort verblijden,
Ghewoonlyck scheedt met eenen steert.
Comt hier ter scholen met verlanghen,
Alle die Babel noch aenhanghen,
En volghen na den helschen draeck
Om de brocken die daer af commen,
Hebben bitteren achtersmaeck.
Ghy sult hier reyn hooren verclaren
Hoe alle de boosdoenders varen
Die, al hebben sy wat heuren loop,
Ten lesten selfs worden gheuanghen
Int net dat sy voor ander hanghen,
En houden soo den quaetsten coop.
Hier hoort ghy hoe dat Gods ghemeente
Al lijdt sy hier druck en vercleente,
Dies niet te min in deucht beclyft:
Ende dat God syn ondersaten
Hier nymmermeer en sal verlaten,
Maer tot den eynde by heur blijft.
Alle menschen hier leeren meughen
In groote droefheyt, haer verheughen,
En weelde hebben in swaer verdriet:
Hier leertmen rijck syn in armoede,
Hoemen het quaet verkeert int goede,
En alle saken vint int niet.
Hier suldy leeren v aftrecken
Van de werelt en alle vlecken,
God aenhanghen, ende syn gherust
In den wille, en in d'werck des Heeren:
Ghy sult hier oock verstaen en leeren
Cortlyck, dit is (segghe ick ten fine)
Den hof daermen vindt Medicine
Tot alle siecten van den gheest,
Daer oock by is achter en voren
Ghenoechte der ooghen en ooren
Voer de verstandighe aldermeest.
Dees weldaden die elck moet prijsen,
(Dewyle sy de siele spijsen)
Gheeft ons den hemel deur v handt
Vander Noot, d' eerste onser Poëten,
Die te rechte van dichten weten
Begaeft met een God'lyck verstant:
V penne, daer wij wt sien bloyen
Alsulcke spruyten alsser vloyen
Aen den voet van tvlighende peerdt
Drijft haer vierighe schoon ader
Tot den hemel toe teenegader.
Dies elck te recht den smaeck begheerdt.
En die hem deur de leckernie
Der vremder schoonder Poësie
Ons vlaemsch oud dichten heeft versmaedt
Sal in dese v Musa (ghepresen
By al' die ghelooft moghen wesen)
Scheppen ghenoechte en syn versaedt.
Grieck, Romain oft Italiaen:
Maer so rijck is met haer selfs struycken
Dat heur niet en rest dan tghebruycken
Soot by v woord eerlyck ghedaen.
En schaemt v niet ghy Edel mannen,
In de plaetse van schalen en kannen
Daer veel quaets af compt en gheen goet,
Iet bequaems wt den Gheest te dichten
Daer ghy de menschen deur mocht stichten
So Vander Noot hier vore doet.
Vreest wt liefden de Heere.
