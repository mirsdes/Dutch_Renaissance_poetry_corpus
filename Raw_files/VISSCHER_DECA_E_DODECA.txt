Wat sal hy dan doen? sal hy gaen te bier?
Tis so goet in't papier, als in de glasen.

De hobbollighe Poeten roepen om de Musen,
 
Datse haer verstant souden comen vercloecken,
 
Maer sy comen tot onsent uyt alle buerhuysen,
 
En eten mijn kaerssen, papier en boecken:
God schen de Muysen, ick moetse vloecken,
 
Met al die t'fenijn hier uyt suycken als padden:
 
Ick woud' datse de buyck vol Muysen hadden.


 
Door Fortuyne sietmen de onwaerdighe eeren:
 
De Fortuyne plaecht den onnoselen knecht:
 
Tot armoed doetse de rechtvaerdighe keeren:
 
De onwaerdighe gaetse met rijckdom vermeeren:

 
De ouden laetse leven vol sieckten en sweeren,
 
 
Sy neemt het den goeden, en gheeftet den ypocrijt,
 
Gheen onderscheyt hebbende tusschen recht of crom:

 
En diese toelacht bedoutse wel met druck,
 
En diese verliet, versietse met gheluck.

Een aerdich Meysgen van Venus gheslacht,
 
Vraechde waer men de beste Schilders vant?
 
Doe antwoorde ick, nae dat ick my hadde bedacht,
 
En seyde te Broeck, al docht het my schandt,
By de plompste Boeren in Waterlandt.

Doe Mitridates was in zijn jonghe tijdt,
 
Onderhielt hy met venynighe cost het leven,
 
Daer mede dede hy sulcken profijt,
 
Dat men hem, oudt zijnde, niet mocht vergheven:
Maer ghy hebt met kyven soo veel bedreven,
 
Dat u niemant beroepen sal met sulcke wapen:
 
Want u mondt hebt ghy soo wijdt ghekeven,
 
Dat ghy wel soudt teghen een oven gapen.

Een twist isser onder de Goden gheresen,
 
Wie van Capiteyn Linther meest werde geeert:
 
Bachus seyt, hy moet mijn Gildebroer wesen,
 
Want met drincken hy hem altijt gheneert:
Mars seydt, t'is een lanst, hy vloeckt, hy sweert,
 
Hy spreeckt niet dan van schieten, steken en houwen:
 
Neen seyde Venus, hoe seer hy den dronck begeert,
 
En al spreeckt hy van degens, spietsen, cartouwen,
 
Noch liever slaept hy by schoone Vrouwen.

Jorden was uytermaten seer verlieft
 
Op een rijcke Vrijster, die hy heeft ghecreghen,
 
Want alle dingh had sy dubbelt ontdieft:
 
Twee tabbaerts, twee rocken, als rijcke luy pleghen,

Twee kettens, twee riemen, die elck een pont weghen,
 
Twee bedden, twee deeckens, en twee paer laken,
 
Twee huysen in't best vande stadt gheleghen,
 
Twee hondert gulden renten op't huys van Aken,
 
Twee stucken lants, t'zijn gheen cleyn saken,

Twee koeyen, twee schapen, twee varckens, twee paerden,
 
Twee pijpen wijns, seer goet van smaken,
 
Twee billen, twee borsten, van grooter waerden,
 
Twee ooghen die zijn ghesicht verclaerden:
 
Somma t'was al dubbelt als men't wel versint,

Jae sy was selfs dubbelt,, want sy was met kint.

Ghy zijt net Fobert in kousen en schoenen,
 
Ghy zijt net in cap in wambas en cleeren,
 
Ghy zijt net in't danssen, in't cussen en soenen,
 
Ghy zijt net in't kouten en deviseren,

Ghy zijt net int drincken en bancketeren,
 
Ghy zijt net in refereynen, rondelen en dichten,
 
Ghy zijt net in een loghen te stofferen,
 
Door u netten sanck doet ghy droefheyt swichten:
 
Ghy zijt netter dan net seggen Venus nichten:

Maer weet ghy waerom soo net is u bedrijf,
 
Ghy hebt een stuck van een out net int lijf.

Janneken ghy placht te wesen schoon van aenschijn:
 
Maer nu wort Mayken boven u ghepresen:
 
Wat ghy nu zijt, sal Mayken noch zijn:
 
Maer dat sy nu is, sult ghy nimmer wesen.

Wat den tijdt vermach, merckt ghy in desen,
 
Die my Mayken doet begeeren met al mijn sinnen,
 
En dat ick hier voormaels u plach te beminnen.

Apelles was de beste Schilder gheacht,
 
Om de schoone Venus die hy had ghewracht:
 
Maer u Vader gaet hem zijn eere rooven,
 
Om dat hy u (die de schoone Venus slacht)

Soo schoon en suyverlijck heeft volbracht,
 
Datmen u schoonheyt niet en mach vol loven:
 
Door Apelles beeldt dat soetelijck lacht
 
Is menich Jongman in minnen versmacht:
 
Want daer was niet waer me men t'vyer mocht doven:

Maer soo daer om u yemant druck verpacht,
 
Wilt ghy hem helpen, ghy hebt wel de macht.
 
Daerom de const van u Vader (in alle hoven)
 
Gaet alleen om u schoonheyt alle consten te boven.

Nel beroemde haer teghen Elsgen Boelen,
 
Datse in't Reguliers Hof, noch op de Doelen
 
Haer leven gheproeft heeft Wijn noch Broot.
 
Sy seyt, sy sou haer schamen daer over te bringhen

Den gantschen nacht met danssen en springhen:
 
Maer sy wil blijven aen de eer, wed ick om een koot,
 
Om datse van niemant daer wort ghenoot.

Men seyt dat ghy kies zijt int tappen, int schincken;
 
Ghy zijt kies op bed, op deecken en laken:
 
Men seyt dat ghy kies zijt int eten en drincken:
 
Ghy zijt kies in al datmen u siet maken:

Dan een Morsebel ghy met hanghende kaken,
 
Seer groot van neus, en swert van vlies,, vrijt,
 
Soo ghyse trout, ick segh dat ghy niet kies,, zijt.

Petemoey Nel hout my altijt te voren,
 
En raet my dat ick een wijf moet trouwen:
 
Sy seyt, ick heb daer een voor u vercoren,
 
Die haer handen wel steken can uyt de mouwen,

Sy can wasschen, schueren, backen en brouwen,
 
En doen alle huys-werck reyn uytermaten,
 
Die een man wel in eeren sal houwen,
 
Sy can wel manierlijck een reden praten,
 
Oock heeftse veel croonen en ducaten,

Ick gheloof, segh ick, dat sy goet, rijck, en koy,, is,
 
Dan ick hoor aen u woorden wel datse niet moy,, is.

Uyt liefde soo soende de Man zijn Moer,
 
Uyt liefden heeft Loeris zijn Wijf ghesmeten,
 
Uyt liefden heeft Jorden ghetrout een Hoer,
 
Lurcumdeyntgen custe door der liefden secreten

T'Paert voor de naers, daer de Bruyt op had geseten.

Wouter,, is louter,, om t'gheselschap te vermaken:
 
Dan Pieter,, en bieter,, gheen commer teghen:
 
Jaep,, maeckt den Aep,, wie sout moghen laken?
 
Marten,, gaetse tarten,, om sotheyt te pleghen:

Gijs,, is niet wijs,, wien is daer wat aen gheleghen?
 
En Jan,, die can,, wel sotheyt hanteren,, trouwen:
 
Maer Ot,, is de sot,, diese garen scheren,, souwen.

Ick ghebiede mijn dienst om decken om steygheren,
 
Ten behoef van een Meysken met roode wanghen,
 
Sy wilt my niet gunnen, sy wilt my niet weygheren;
 
Maer altijt soect sy manier om te verlanghen:

Mocht ick haer Priape met mijn armkens omvanghen,
 
En dan ghebruycken nae mijn begeeren,, vyerich,
 
So sou ick u hooft met een Cransse stofferen,, cierich.

Spytighe Neeltgen sweert by God Almachtich,
 
Dat men om sus niet cust haer mondeken ghepresen:
 
Ick wilt wel ghelooven, en t'is warachtich:
 
Want Neeltgen gheeft ghelt, als sy ghesoent wil wesen.

Om dat Nel sou schijnen jongh en schoon te blijven,
 
Soo gaetse met leelijcke ouwe wyven:
 
Maer saecht ghyse by de jonghe malloten wel,
 
Ghy sout segghen, t'is een ouwe leelijcke tootebel.

T'is seecker nooselijck datter is ghebeurt,
 
Harmen en Mieuwes hebben vrients cap gescheurt,
 
Doe sy elck aen een eyndt begonnen te trecken:
 
Maer t'is niet noodich datmer veel om treurt:

Want het blijven noch evenwel twee malle gecken.

Mocht yemant weten wat hem soude ghebeuren,
 
En dan zijn toecomende hinder vermyen,
 
Soo waert reden nae sulcke conste te speuren,
 
Dan moocht ghy't wetende gheensins ontryen:

Wat baet dat ghy't weet, en nochtans moet lyen.

Ick en heb van u quaet gheschreven noch gheseyt,
 
Wilt ghy 't niet ghelooven het is my leyt:
 
Maer eer ick u sou sweeren een eedt,
 
Soo wil ick het liever doen dat ghy't weet.

De Schippers van de winden die daer waeyen:
 
De Lansknechten van oorloch ende strijt:
 
De Boeren van het lant te besaeyen:
 
De Coopluy van winst en van profijt:

De Herders spreken van haer Schapen:
 
Maer de Vryers van in Liefs arm te slapen.

De Meyskens op de Nieuwendijck zijn goet,
 
Die van t'Water hebben lustighe sinnen,
 
In de Warmoestraet draghense hooghe moet,
 
In de Kalverstraet doense niet danse spinnen,

Op de burgwal woonen die waerdich zijn om beminnen,
 
Op den Dam daer hebbense bloosende kaken:
 
Dan in den arm moghense my meest vermaken.

Een soet Boerinnetgen van t'Wormer veer,
 
Was by een stee-vryer te bed ghecropen:
 
Sy riep, ay my, ghy doet my seer,
 
Mijn mondeken mach soo wijt niet open:

Het sal schoon Lief, dat soud' ick hopen,
 
Ick doe soo t'hoort, dus moet ghy ghesolt,, wesen:
 
Hoort het soo, doet het soo, al sou t'vel afstropen,
 
Al ben ick van't Lant, ick wil niet ghepolt,, wesen.

Meysgen wilt my u ouderdom verclaren,
 
Maer hout my ten besten dat ick't u vraech soo stout.
 
Sy antwoorde ontrent de twintich jaren:
 
Soo was u leertgen wel tijt ghetout,

Ick weetse van sesthien jaren out,
 
Die van alle dingh weten breeder bescheyt.
 
Wat seght ghy Jan? Zijn u voetgens cout?
 
Ghy zijt de eerste geck niet, die my dat heeft gheseyt.

Jannetgen heeft niet een tant in haer mont,
 
Of sy staet Harmen wel voor twintich pont:
 
Daerom roept zijn Moeder, t'is een qua flaers:
 
Hola Moertgen bedeckt doch zijn schant,

Heeft hem soo veel ghecost elcke tant,
 
Wat heeft hem dan wel ghecost den aers?

Om veel ghelts Goossen heb ick ghecocht een huys:
 
Dus vraech ick, of ghy my een som gelts wilt leenen?
 
Ghy seght neen noch jae, dus ben ick confuys:
 
Nochtans al swijcht ghy, ick verstae u meenen:

Ghy denckt, ick souse u niet weder schicken:
 
Dats juyst Goossen, cont ghy soo micken?

Bouwen de Slyper die claechde de Schout,
 
Dat men hem zijn wijf niet alleen liet houwen.
 
De Schout die vraechde, wie isser soo bout,
 
Die in u werck treet, en u Leer gaet touwen?

Heer Schout ick en canse niet al onthouwen,
 
Daer isser soo veel over al dese Stadt.
 
Wel wat schaet haer dat? Seght lieve Bouwen?
 
Jae mijn Heer de Schout, stroyt ghy soo het pat?
 
Soo laet u wijf oock, wat schaet haer dat.

Trijntgen is schoon van lijf, en langh van syen,
 
Blanck van coleur, en bruyn van ooghen daer by:
 
Dat is sy seecker, dat moet ick belyen,
 
Dan sy is niet recht nae mijn fantasy:

Want in haer gantsche lijf en is gheen courtosy:
 
Maar Lijsgen is schoon in alder manieren,
 
Nimmermeer droevich: Dan altijt even bly:
 
En alsse wil danssen, singhen, en vreucht hantieren,
 
Passeertse alle ander Venus dieren.

Hoe dat Mieuwes aen een kint comt, can ic niet gissen
 
Hy soende noyt Vrou, noch sachse noyt pissen:
 
Vraecht dat Suycker-bosgen, ick wed dat hy't weet:
 
Want die schreef noyt vaersen, en hy is een Poeet.

Peys is Moeder van voorspoet en aerdicheyt,
 
Deur voorspoet comt rijckdom, daer elck nae staet,
 
Deur rijckdom comt wellust en hovaerdicheyt,
 
Deur hovaerdy comt alle twist en haet,

En twist die rockent het oorloch quaet,
 
Deur oorloch comt ons armoed' subijt,
 
Daer nae comt ootmoet, al ist wat laet,
 
Ende brenght ons de vrede weder in't crijt:
 
Soo draeyt het rat van Fortuynen altijt.

Mijn Heer de Abt, en de knecht die hem dient,
 
Die zijn so ghelijck, ofse een Man had ghemaeckt,
 
D'een is niet wijs, d'ander Gods vrient:
 
D'een drinckt wijn, d'ander nae gheen water haeckt:

Dan daer is een twist tusschen haer gheraeckt,
 
Want den Abt mach niet slapen sonder wijn,
 
Op dat hy niet versmacht als hy ontwaeckt:
 
En zijn knecht mach slapen tot gheen termijn,
 
Soo langh daer een droppel inde kan mach zijn.

Mijn Vrouwe ick wetet u grooten danck,
 
Dat ghy my hebt gheweest soo rebel,
 
Meent ghy dat mijn sinnen zijn so cranck,
 
Dat ick my sou verstooren? ick wed ick en sel.

Waerom doch? om dat ghy ontseyde den tel,
 
Van die ses croonen, die u waren ghereet?
 
Die zijn beter in mijn borsse, dat weet ick wel,
 
Dan in dat gat dat ghy wel weet.

Als Trijntgen wil spelden, Vryer gaet van hier,
 
Met praten hebt ghy mijn ooren verdooft,
 
Soo behoeftse letters, pen, noch papier,
 
Om dattet te beter sou worden ghelooft:

Dan sy spelt slechs de doeck van haer hooft.

Giccher sou geern veranderen zijn naem,
 
Maer hy en wetet niet by te bringhen:
 
Dan t'Wijf had geern gheleghen in de craem,
 
Daerom liet sy haer van een ander bespringhen:

En s'anderen daechs hoorde ick haer singhen,
 
Dat huyden niet en is, mach morghen worden:
 
Mijn man was gister Giccher, nu is hy Jorden.

Ons Doctor Slemper is veel meer gheleert,
 
Dan eenich Meester in dees Landouwen:
 
Want hy draecht twee laersen wel ghesmeert:
 
Een leeren wambas, met twee leeren mouwen,

Een leeren broeck, en die vol vouwen,
 
Een tabbaert ghevoert met Romenyse vellen,
 
Leren hantschoenen, die hy met de hant gaet douwen,
 
Een leren riem, langher dan drie ellen:
 
Maer om een gheleerde reden te vertellen,

Of gheven raet, om de crancken te verquicken,
 
Weet hy niet meer als een bock en icken.

Mayken seyde datse gheldt had, teghen haer Vrou,
 
Om te betalen twee hemden, of een zyden klet,
 
En vraechde haer raet wat sy coopen sou,
 
Satijn en Damast staet uyter maten net,

En t'is doch doncker als ick gae te bet:
 
Coopt dan een klet (sey de Vrou) loop Mayken loop,
 
Alst hemd ghebroken is, dat gheeft ghy wel een knoop.

Mieuwes vrijt Lijsbeth by daech en by nacht,
 
Selfs in persoon, oock door Vrienden en Maghen,
 
Roffianen en Coppelersen loopen al haer macht,
 
Om haer voor hem tot een Bruyt te bejaghen:

Is sy dan soo schoon? Dat meuchdy wel vraghen,
 
Neen, sy is out, laelijck, verschrompelt en blieck:
 
Waerom heeft hy dan in haer soo groot behaghen?
 
Wil ick u dat segghen: sy is rijck en sieck.

Gheluck wert u Vrouwe met u schoon Lief,
 
Ghy zijt nu te vreden als ghenaeckt de nacht,
 
En hebt my ghelaten een verdrietich ongherief,
 
Nae dat ick nae troost langh hadde ghewacht:

Een ander is ghecomen die voor hooft-som en pacht
 
My schenckt suchten, duchten, en jammer groot,
 
God gheef dattet van u altijt werde belacht:
 
Dan een oprecht Vrient wort bekent ter noot.

T'is verloren ghefloten als t'Paert niet wil pissen,
 
T'is verloren ghebeden als de Vrecke niet wil missen,
 
T'is verloren gheseylt als de wint niet voeghen,, wil,
 
T'is verloren ghewiecht als t'kint niet wil slapen,

T'is verloren kau seggen, als de vogel niet wil gapen,
 
T'is verloren gheven, als d'Ontfanger niet genoegen,, wil,
 
T'is verloren vrede maken, alsmen weder wroeghen,, wil,
 
T'is verloren datmen den blinde met een brandende kaers,, leyt,
 
T'is verloren t'hert legghen, daer een ander de naers,, leyt.

Altijt ist gheen sweel weer al schijnt de Son,
 
Altijt machmen niet praten van droevighe dinghen,
 
Altijt taptmen juyst uyt gheen volle ton,
 
Altijt machmen gheen wijsheyt by bringhen,

Altijt en machmen de lust niet bedwinghen,
 
Altijt machmen de kase niet dick snyen:
 
Dan altijt word ick bedanckt als ick gae vryen.

T'is Molenaers maeltijt als hy moet hebben meel:
 
T'is Schilders maeltijt, als t'ghelt is door de keel:
 
T'is Vryers maeltijt, van natueren jongh en heet,
 
Als hy een Meysgen bemint van manieren eel:

Maer de beste maeltijt daer ick af weet,
 
Is alsmen met appetijt wat drinckt en eet.
Soo haest als Joris uyt den bedt is opghestaen,
 
En zijn cleederen propelijck heeft aen ghedaen,
 
Ghewasschen, ghekemt, en ghepronckt is in als,
 
Spoet hem tot het schappra en snijt een stick,

Al te met wel drie of vier vingheren dick,
 
Dat wringht hy sonder drincken door zijn hals,
 
Dan gaet hy in de Kerck swieren met veel ghebrals,
 
soect plaetse daer hy mocht op zijn lief minioot, loncken:
 
hoe soumen anders seggen, dan Mieuwes is broot, droncken.

Hout maet int verblyen, hout maet int bedroeven,
 
Hout maet int hopen, hout maet int vreesen,
 
Hout maet int verteeren, hout maet int behoeven,
 
Hout maet int schryven, spreken en lesen,

Hout maet Hendrick in al wat ghy gaet beginnen:
 
Dan boven maten moet ghy u Lief beminnen.

Die een gherijffelijcke Vrou wil noemen Hoer,
 
Een Lansknecht Beul,, een Lantman Boer,
 
Die de Kay leutert geck, een Bedelaer Guyt,
 
Een Hopman Brantschatter, een Vrybuyter Rover,

Een verclicker verspier, een aenbrengher stover,
 
En segghen mijn Nichte datse heeft een gheele huyt,
 
Die moet met de waerheyt ter deuren uyt.

Noemt een Bootsman Schipper, een Moninck Pater,
 
Een Dienstmaecht Vryster, een Nonne Mater,
 
Een Pagien joncker, als hy rijt op s'Meesters Paert,
 
Een Lansknecht Hopman, Meester groet den knecht,

Een Hoere Juffrou, uwe wijsheyt Simon slecht,
 
Soo sult ghy over al zijn Lief ende Waert:
 
Want de loghen heeft de beste stee by den haert.

De Koe wort ghemolcken al is sy swart,
 
Om de witte Melck die seer vet en soet,, is,
 
D'aerde wort deurgraven al isse vuyl en hart,
 
Om t'roode Gout, dat schier t'opperste goet,, is,

De stinckende Bock by de Schapen ghevoet,, is,
 
Om het sachte seems datmen van zijn huyt,, tout,
 
Een laelijck Man seer dickmael ghegroet,, is,
 
Die een schoone vrouwe voor zijn waerde Bruyt,, trout.

Een Noorder Boer was in de May getrocken uyt,
 
Nae Parijs, om de Franse spraeck te leeren,
 
Daer gafmen hem te eten Sla en groen Cruyt,
 
S'middaechs en s'avonts, meer dan zijn begheeren:

Soo dacht hy, ick wil weder t'huyswaert keeren:
 
Want daermen in de Somer eet gras, parmafoy,
 
Daer moetmen in de Winter oock eten hoy.

Hoe ick u meer bemin mijn lieve Tiet,
 
Hoe dat ick van u meer wort ghehaet:
 
Mijn dienst mach tot Liefd' u beweghen niet,
 
Maer seecker ghy zijt teghen u eyghen baet,

Dat ghy my doot, die toch vroech of laet
 
Moet sterven, en tot u dienste was gheboren:
 
Maer denckt dan wat Dienaer ghy hebt verloren.

Gheen dingh is waerder dan datmen begeert,
 
En hoemen't min crijght, hoemen meer is blakende:
 
Alsmen't niet mach cryghen het herte verteert,
 
Soo vermeert altijt t'begeeren hakende:

Alsmen sich laet duncken dat troost is nakende
 
door de hope, soo ist wel half verpacht:
 
Maer soomen door't gheluck dan is gherakende
 
Tot vernoegingh van datmen heeft verwacht,
 
dat selve ghebruyckende met begeerte vurich,

Soo wast de lust, en de Liefde blijft ghedurich.

Als ick u bemin met vyerighe lust,
 
Soo dunckt my u schoonheyt niet om vernetten:
 
Maer als ick koel mijn herte stel in rust,
 
Soo smelt u schoonheyt als snee in de hetten:

Haest u dan, om op mijn Liefde te letten,
 
Sonder my te doen meer moeyten of spijt:
 
Want can ick de Liefde eens over setten,
 
Soo seght adieu schoonheyt ick ben u quijt

Laurus is bekent by Princen en Heeren,
 
Hy is bekent by Edelluy ende Boeren,
 
Hy is bekent met de Vryers die domineren,
 
Hy is bekent met Roffianen en Hoeren,

Hy is bekent met al die den ellebooch roeren,
 
Met al de eele Geesten die nimmer t'ghelt bedelven,, siet:
 
Maer dat alderslechtste is, hy can hem selven,, niet.

Marcus die telt de Boomen in't Reguliers Hof,
 
Hy telt de Soon op den dijck, de steenen op straet,
 
Hy telt al de Mannen die daer zijn int Vrouwen Lof,
 
Hy telt al de Beesten diemen jaerlijcx slaet,

Hy telt hoe veel volcx dat ter Kercken gaet,
 
Hy telt hoe veel sporten datter zijn int Verckens cot,
 
Hy telt al de woorden die Elsgen praet,
 
Hy telt al de Gorten die daer gaen in de pot,
 
Hy reeckent wat hy sou coopen, creech hy t'hoochste lot:

Want op tellen en reeckenen hy zijn sin gestelt,, heeft:
 
Wat soud' hy anders tellen, als hy gheen ghelt,, heeft?

Een schoone bloem is een cieraet van't cruyt,
 
Een schoone Kerse is een smakelijck fruyt,
 
Een schoone Valck, een vlieghende lust,, is,
 
Een schoone busse is een plaghe yselijck,

Een schoon swaert is een cleynoot afgryselijck,
 
Een schoon Paert een hoovaerdighe onrust,, is,
 
Een schoone Hont is een beest zijn Meester ghetrou:
 
Dan d'alderbequaemste schoonheyt is een schoone vrou.

Nimmermeer heeft de gierighe ghenoech gespaert,
 
Nimmermeer is de dronckaert voor Wijn vervaert,
 
Nimmermeer heeft de wraecgierich zijn leet gewroken,
 
Nimmermeer wil hem de hooghertighe verneeren,

Nimmermeer heeft de pronckaert te costelijcke cleeren,
 
Nimmermeer heeft de clappaert ghenoech gesproken,
 
Nimmermeer machmen leckere luy te costelijc coken,
 
Nimmermeer gheschiet goede dienst door bedwanck,
 
Nimmermeer is een Vryer by zijn Lief te lanck.

Het cussen daer de Grysaert veel af seyt,
 
Is daer hy mackelijck op sit of sacht op leyt:
 
Maer t'cussen dat de Jongman, met liefde ghewont
 
Prijst: ist cussen van Liefs roder mont.

Ten is niet waer, datmen door lieft mach sterven
 
Of ick was al doot en overlangh begraven,
 
Door't groot verdriet dat mijn hert quam deurkerven.
 
Ten is niet waer, dat door seer loopen en draven,

Een Vryer mach gonst van zijn Lief ghenaken,
 
Of ick hadt al rust, en dorst niet meer slaven.
 
Ten is niet waer, datmen door stadicheyt mach raken,
 
Tot vergheldinghe van ontelbare droevighe nachten,
 
Nae dien sy mijn liefde noch soo heel can wraken.

Ten is niet waer, datmen op Vrouwen ghedachten,
 
Mach bouwen dat vast teghen aenstoots gewelt,, is,
 
Om dat dese haer belofte soo cleyn gaet achten.
 
Ten is niet waer, dattet in de macht ghestelt,, is,
 
Van ongonstighe Fortune en misvals tooren,

T'lichaem vyandt te maken, daer t'hert tot lieft ghehelt is.
 
Ten is niet waer, dat een ander uytvercoren,
 
In mijn herte sou Herberch of plaetse winnen,
 
Mijn stantvasticheyt laet haer alsoo niet smooren.
 
Dan het is waer, dit wil ick wel bekinnen,

Dat elck die mijn Lief siet, en eens hoort spreken,
 
Niet anders denckt, dan dat zijn hert sal breken:
 
Jae datse gheluckich zijn die nae haer gonste ruycken:
 
Maer geluckich boven al, diese als Lief sal gebruycken.

O edel jeucht, o bloem van achthien Jaren,
 
Vijf punten vinde ick in liefden perfeckt,
 
T'eerste is, het sien dat d'ooghen doet verclaren:
 
Daer nae, het couten dat liefde verweckt,

Hier volcht een kusken, daer t'hert toe treckt,
 
Het vierde, het lieflijck handen douwen,
 
En tot het vijfde zijn al dees vier ghestreckt,
 
Dan wat het sy, wil ick u niet ontfouwen:
 
Maer comt op mijn Camer, o Vrou der Vrouwen,

Ick stel mijn int wambas, voorwaer gheseyt,
 
Of maeck mijn heel naeckt, om u te doen bescheyt.

De Pis-bekijckers seggen, dat niet lang sal dueren
 
Mijn leven, Hendrick: Maer wat acht ick dat,
 
Wy moeten doch allegaer de doot besueren,
 
En vroech of laet treden het bebaende pat:

Comt helpt my dan uytdrincken een vol vat,
 
Dewijlmen te voet niet derwaerts mach trecken,
 
Soo sal't ons, alst uyt is, een schuyt verstrecken.

Dat moye Maddaleentgen heeft als Cupido sliep,
 
Zijn pylen ghestolen dies hy schreyde en riep,
 
Doe hy ontwaeckte, en heeft grooten rou bedreven:
 
Dan zijn Moeder die seyde, ghy malle geck,

Maddaleentgen heeftse gheschuylt, ten is gheen breck,
 
Sy salse u flusgens wel weder gheven.
 
Sy behoeftse niet, sy can daer niet mee leven,
 
Om de Vryers te schieten, die sy wel in haer bedwanck
 
Brengt, met gesicht, wesen, couten, en met haer ganck.

Hoe wonderbaer is der Fortuynen teghenheyt,
 
Hoe selsaem veranderen oock alle dinghen,
 
Want die Voorspraeck die daer wist alle gelegenheyt,
 
Om ghelt het recht te buyghen en te dringhen,

Met zijn luyt roepen, die moest gheringhen
 
Comen voor Radamantus, om te toonen daer zijn kueren,
 
En daer moest hy doe selfs een Taelman hueren.

Waerom wort ghy soo beroert en bevreest?
 
Of wat ist dat u van u Liefs deur doet rennen?
 
Om dat ghy u selven kent, o eele Gheest,
 
Meent ghy dat u daerom elck een sou kennen?

De Boer schaemt hem niet de Peerden te mennen:
 
Soude hem een Jongman dan schamen te vryen,, siet?
 
Die hem zijn neeringh schaemt, en sal bedyen,, niet.

Ghy woont in een Kelder, als een arm bloet,
 
Op u beste Camer soo pissen de Katten,
 
Gaet ghecleedt als een Slaef die vuyl werck doet,
 
En u schoone cleeren die eten de Matten:

Voor u Erfghenamen vergadert ghy schatten:
 
Somma, om u nacomelinghen te bederven,
 
Soo leeft ghy armelijck om rijck te sterven.

Wasser oyt Paradijs in s'Werelts hoecken,
 
Soo is het daer ghy zijt sonder falen:
 
Maer sulck mocht een Paradijs aen u soecken,
 
Die daer niet dan pijn en verdriet sou halen,

Nochtans behoort hy niet bedroeft te dwalen,
 
Want t'is gheluck om sulcke schoonheyt te lijden yet:
 
Daerom, de gheen die ghy wilt beminnen siet,
 
En ontfanghen sal worden van een soo uytghelesen:
 
Wat sal hy zijn? Dat weet ick seecker niet:

Dan hy sal zijn, dat ick wel wilde wesen.

Tusschen hier en Uutrecht, stont Nellen bec noyt stil,
 
Dan schortent haer op de Burgers, dan op de Boeren,
 
Dan had de Raedt niet wel ghedaen nae haer wil,
 
Hier hadden de Vryers ghecamert haer Hoeren,

Daer gaense drincken, en den ellebooch roeren:
 
D'een Vryster was te slordich, d'ander te veel befluweelt:
 
D'een Vrouw was te slecht, d'ander wou te veel staets voeren:
 
Sulck is een Hoeren-voocht, die dobbelt en speelt:
 
Ken can niet kallen (sey sy noch) elck heeft zijn lack,, t'huys:

Soo heeft de Duyvel dan ghespeelt met haer backhuys.

Soo ghy in mijn moeyten cont scheppen lust,
 
En hebt ghy in een ander beter behaghen,
 
Mijt dan niet my te doen leven in onrust,
 
En laet mijn ooghen het jammer beclaghen:

Dewijl sy t'beginsel gheweest zijn van dees plaghen:
 
Soo ist reden oock datse de pijne lijden:
 
Wel aen mijn ooghen, wilt soetgens draghen,
 
De rouw, ghesproten uyt onseker verblyden.

Niemant verstoor hem die zijn naem hier lesen,, sal,
 
Of men sal dencken dat hy moet wesen,, mal:
 
Dan so ghy't met vreuchde leest onder malcander,, fijn
 
Denckt dat ben ick niet, maer t'moet een ander,, zijn.

Janneken heeft een Man die missiet, en mishoort,
 
Die haer misbruyckt, missteeckt, mistrout, misboort,
 
Misselijck van sinnen, van leden heel mismaeckt,
 
Die zijn vyandt misprijst, misdoet zijn vrunt,

Zijn ghebueren haer neeringh en voorspoet misgunt,
 
Die de waerheyt, eere en deucht missaeckt,
 
En seyt dat misdoen is een werck niet beus:
 
Wat dunckt u Rochus, is hy Papau of Geus?

Als ick ryde, soo denck ick op het Paert,
 
Als ick by de vyer sit, denck ick op den haert,
 
Als ick gae wandelen, denck ick op de Landouwen,
 
Als ick scheep vaer, denck ick op Zee en Meeren,

Als ick in t'bed legh, denck ick op de veeren,
 
In de Kerck denck ick op de versturven ouwen,
 
Al te selden denck ick op schoone Vrouwen:
 
Maer alle mijn vreucht was my schier ontnomen,
 
Om dat ick op de Liefste te dencken niet mocht comen.

Een Vryer die onder de lustighe ghetelt,, wert,
 
Tracteerde eens een Meysgen meer dan met woorden,
 
Waer over sy riep, cracht en ghewelt,, hert,
 
Wat wilt ghy my doen? hy seyde, moorden:

Maer soo haest alst ghedaen was, seyde sy, ja bylo,
 
Is dat moorden Vryer, moort my noch eens vry,, soo.

Doe rechte Gods vrucht u ziel had ontsteken,
 
doe kende ghy Bisschop, Pastoor en Deken:
 
Maer nu gierighe Ypocrysy u hert heeft bevaen,
 
Nu kent ghy slechs Pouwels u Cappe-laen.

T'is met my en mijn Lief al meer dan't placht,
 
Want sy die te voren my hooch heeft gheacht,
 
Die neghent my nu dat maeckt crackeel:
 
Want als ick by haer ben isser een te veel.

Floris u dunckt dat ghy zijt een fray quant,
 
Ghy zijt ghelubt om de hals, ghelubt op de hant:
 
dan Floris, de schoone Vrouwen altans,
 
Achten gheen dingh min dan ghelubde Mans.

Doe ghy niet Rijcker waert dan hondert pont,
 
Doe reet ghy te Paert met een fraeyen moet:
 
Dan nu het ghebraen vliecht in u mont,
 
En het gheluck schaft u veel ghelt en goet,

Nu loopt ghy neerstich, en gaet te voet:
 
Daerom bid ick God dat hy u niet meer beswaert,
 
Maer dat hy u weder wil helpen te Paert.

Een ander meer dan hem selven beminnen,
 
Met ydel hoop voeden lijf, ziel en sinnen,
 
Duysent mael herdencken dat men dacht terstont,
 
Sich selven voorbeelden veel vreemde grillen,

Leven nae de reghel van eens anders willen,
 
Bedroeft zijn van herten, en singhen met de mont,
 
Van lichaem wel te pas, van sinnen onghesont,
 
Cleynen loon en danck voor arbeydt groot,
 
Dat is huyden der Minnaers daghelijcx broodt.

Op dat aen Mieuwes sou wesen gheen laken,
 
dede hy van Zijd, Seem en Linnen maken,
 
Rock, Coussen, Wambas, Cappoot en Cap:
 
Nu blijfter gheen Laken, dan een Wollen lap.

Joris u was gheseyt dat ghy haest sout bederven,
 
Vande Sterrekijckers, daer ghy op ginct betrouwen,
 
Waer deur ghy waende dat ghy haest sout sterven,
 
En op dat u Vrienden niet souden houwen,

Verteerde ghy u Have met schoone Vrouwen,
 
Daer ghy de Pocken binnens jaers af hebt verwurven,
 
Wat dunckt u Joris, zijt ghy nu niet haest bedurven?

Lobbeken sach gheern dat haer Dochter was de Bruyt,
 
Daerom gaetse ten toon dickmael met haer uyt,
 
dan met haer te spreken wil sy niemant toelaten,
 
Sy moet stinckend van asem zijn, stom of doof,

Van hielen cort, van naers licht, of goet van gheloof,
 
Uytvallend van woorden, en slordich int praten,
 
Cribbich, snar en quaet, of waerdich om haten:
 
Neen, van sulcks isse al dat een Vryster sal,, wesen:
 
Is dat waerachtich? soo moetse dan mal,, wesen.

Jan heeft een rijck Wijf ghetrout om profijt,
 
Dat men laelijcker mach malen met gheen pinseel:
 
Maer als hy zijn Dochters in toecomende tijt
 
Sal moeten uythouwen, sal men vraghen hoe veel

Wil hy met haer gheven, sy is swert en scheel:
 
Dan sal hy soo veel toegheven op elcke Kint,
 
Als hy nu eens met het laelijcke Wijf wel wint.

Een eerlijcke schaemte die haer wangen doet blosen,
 
Eerbare Liefde in een oprecht ghemoet,
 
Twee borsgens rondt, twee lipkens als rosen,
 
Een halsgen ghedraeyt, een keel singhende soet,

Een vriendelijcke spraeck daerse my me groet,
 
Twee oochgens die de myne verclarende quellen,
 
Een bevallich wesen in al datse doet,
 
Vervolghende reden als sy wat sal vertellen,
 
En t'lodderlijck soenen en lieffelijck lellen,

Zijn de cruyden daerse me betovert mijn domme sinnen
 
En maecken dat ick haer eeuwich sal, wil, en moet beminnen.

Isser yemant soo bitter, of quaet mijns,
 
Die seyt dat dees dichten zijn vol venijns:
 
Wat sal ick hem anders segghen, dan,
 
Die daer met besmet is, die trecket hem an.

Menich Vryer noemt zijn Lief, reyn Roosgen delicaet,
 
Soo langh alst noch voor hem te pluycken staet,
 
Dan smakende de eggicheyt van't voorghebeelde soet,
 
Heeft hyse soo lief, als ick de Roos aen mijn voet.

Hy die een Trechter maeckte van zijn keel,
 
En een lecke bierlaers van zijn gloeyende dermen,
 
Hy die zijn gheloof belast heeft soo veel,
 
Dat de Waerdinnen niet langher wilden ontfermen,

Heeft hem begheven onder t'ghetal der armen,
 
Inde rijcke gheloovighe milde ghemient:
 
T'is God niet Fobert, dan zijn buyck die hy dient.

Jorden, ghy vercoopt, goudt, yser en stael,
 
Dat de cooper neemt wech, en gaet daer met strijcken:
 
Maer u Wijf vercoopt ghy soo menichmael,
 
En ghy behoutse altijt, dat zijn pracktijcken.

Als ick begeer een nacht, by u mijn Lief bemint,
 
Te slapen, soo segt ghy dat ick ben een kint:
 
Ist waer dat ghy segt, ick weet ons raet, wel an,
 
Ben ick een kindt, soo maeckt van my een Man.

Om dat ick in't stormen drie kuskens gaf mijn Lief,
 
Daerom gaetse segghen dat ick ben een dief:
 
Met verlof Vryer, wie heeft u dat bevolen?
 
Ben ick een Dief, om dat ick heb ghegheven?

Veel meerder dievery hebt ghy selfs bedreven:
 
Want int soenen hebt ghy mijn hert ghestolen.

Ghy zijt een vriendelijck Meysgen, dat sien wy wel,
 
Ghy zijt schoon van aensicht, van lijf, van vel,
 
Ghy zijt rijck van ghelt, van bouwens en rocken:
 
Maer ghy segt het selfs, daerom ist jocken.

Doe ghy in't Pothuys sat en lapte schoen,
 
Doe songt ghy altijt, en hadt een vrolijck leven:
 
Dan nu men t'uwaert t'gheluck siet spoen,
 
En God u heeft ghelt en goet ghegheven,

Nu sietmen u altijt sorghen en beven,
 
Wat sullen wy dan bidden, dat u moet ghebeuren,
 
Dan weder schoenen te lappen sonder treuren.

Mijn Heeren, ick ben de selfde Venus certeyn,
 
Die den Appel creech door mijn schoonheyt reyn:
 
Maer ben berooft soo seer van mijnen prijs,
 
Om dat ick drinck noch eet, noch nuttich ghene spijs:

Dus weest niet verwondert, al ben ick stijf als hout,
 
Sonder Ceres en Bacchus is altijt Venus cout.

Soo daer een Dochter is in't gantsche lant,
 
die gheensins te houwen wil stellen haer sinnen,
 
die sal my juyst beroeren mijn verstant,
 
En t'ongheluck sal my haer doen beminnen:

Maer soo ick erghens een soetelijck Dier can vinnen,
 
die geern als haer Moeder, sou doen het best,
 
d'een sot of d'ander sal voor my beginnen,
 
En verwerven accoort op zijn request:
 
Een ander crijcht de Voghel, en ick het leghe nest.

Schaemt ghy u niet, Goossen, van die verwermde loghen,
 
Dat ghy u Lief seght te wesen een aertsche Goddinne?
 
Wiens schoonheydt uyt den Hemel is neder ghevloghen
 
Om aenghebeden te worden als een Sanctinne?

Swijcht ghy botterijck, creatuerlijcke minne,
 
Ghebiedt elck een te storten (die vruchten wil sien)
 
Voor sulcke zijn devotie op bey zijn knien.

Al watter op de Tafel comt neemt ghy tot dijn,
 
Een halve Haes, een Taeling, een heel Conijn,
 
Beyde voorbouten van het ghebraden Capoen,
 
Het middel vande Voghel met de borst ende swans,

Een cuyl vande Swaen, de romp vande Gans,
 
Het neusken vande Ham, de spieren van het Hoen,
 
Daer gaet ghy een schoon servet om doen,
 
Om t'huys te draghen met een tarwen broot,
 
De schotels zijn ledich, wat salmen vermoen,

Hebt ghy eenighe schaemte soo schud uyt u schoot:
 
Want morghen zijt ghy hier niet te gast ghenoot.

Hans die vercleede al zijn schat en have,
 
Om te gaen vryen eens Vorsten Dochter stout,
 
Van meening noch te worden een Vorst oft Grave,
 
Dan deurt marren hem vindende van Pover benout,

Soo heeft hy een Ticchelaers Dochter ghetrout,
 
Daer hy tot sulcken staet met is gheraeckt,
 
Dat hy nu self Vorsten en Graven maeckt

Dewijl men om het aflaet te verdienen moet
 
Biechten zijn sonden groot ende cleyn,
 
En om te schouwen de helsche gloet,
 
Men moet hebben berou met herten reyn:

Soo bid ick u, mijn alderliefste greyn,
 
Gheeft my weder mijn hert, dat ghy hout in pijn:
 
Of wilt ghy dat behouwen voor u alleyn,
 
Soo biecht dan u sonden, en oock de mijn.

Hans huerde een schuyt om een gouden croon,
 
Doe hy met moy Grietgen sou varen int groen:
 
Wat ging hem over? dat hy soo groot loon
 
gaf? daer't Claes om een schellingh wel wou doen,

Dan wil ick eens raen, de oorsaeck waerom?
 
Hoe na was de schuyt overdect? of de schuytman stom?

De Schoenmakers t'leer met de tanden trecken:
 
De Droochscheerders t'laecken op de ramen recken:
 
De Snyder heeft een ooch dat schalck en groot,, is:
 
De Brouwers storten eer uyt emmers dan uyt sacken:

D'apteeckers wel Meel onder de Suycker backen:
 
De Backer past wel dat niet te swaer het broodt,, is:
 
De Tapster die overmaet tapt, een rechte malloot,, is:
 
Somma, elck is een Diefken zijnder hanteringhe:
 
Dan t'drincken dats een rechtvaerdighe neeringhe.

Doe Janneken d'eerstemael was de Bruyt,
 
Worde sy van haer Neef ghegheven uyt,
 
Aen een Rijckaert die garen t'goe best had ghedaen,
 
Dan nu sy t'haer omset, en verandert het vel,

Nu sal sy trouwen een Ael jongh ghesel,
 
Die voor een goet Man wel mach bestaen:
 
Dit heeft haer niet haer Neef, dan haer Nift geraen.

Trijn Knoetses Dochter met haer lieve Nift,
 
Sijn met Testament van veel duysenden begift,
 
Doch onder haers Vaders beleet en gheheel ghewout:
 
Nu drinckt hy wijntgen la la, en eet altijt bout,

Leeft vrolijck en noot seer dickmaels gasten,
 
Maer zijn Dochter met haer Nift die laet hy vasten,
 
Tot datse de sake verstont perfeckt,
 
Doe gafse haer Nift wat eten eer de Tafel was ghedeckt.

Die met vette veren coopt een maghere Gans,
 
Die is becocht voor een maeltijt: maer
 
Die een maghere Koe coopt, met een vette Pans,
 
Die is becocht voor het gantsche Jaer:

Dan die een quaet Wijf om niet wert ghegheven,
 
Die is aen t'vleysch becocht al zijn leven.

Mouris die comt alle daech in mijn Hof,
 
En pluckt bloemen, cruyden en vruchten of,
 
Terwijl dat ick in d'aerde legh en wroet,
 
Dan nu zijn giericheyt wort so wijs,

Datse niet ghebruycken can sonder prijs,
 
Soo vercoop ick hem zijn eyghen goet,
 
Is dat niet bedrieghen? Voorwaer ten doet:
 
U vrunt is goet coop aen het erf gheraeckt:
 
Maer ick heb hem een recht Tuyn Ezel ghemaeckt.

Janneken sal trouwen den ouden grysen,
 
Om dat hy haer belooft heeft den wech te wysen,
 
Beter dan de Jongh saligher ghedachten dede:
 
Wacht sy van den behoeftighen, soo is sy geck,

Vervullingh van haer behoeftich ghebreck
 
Om de lust te stellen in rust en vrede:
 
Dat haer ghebreeckt, ghebreeckt hem mede.

Een Vrouwe die anders niet leert noch can,
 
Dan proncken, en pralen, en slapen by een Man,
 
Paerden om haer inde sperde waghen te veuren,
 
Tot haer lijf alleen een bysondere Maecht,

Een keuxken, een Amme die t'kindeken draecht,
 
Een knecht die den handel drijft buyten der deuren,
 
Sijn de Honden die den Pruyssen Acteon verscheuren.

De beste Griet seyt Mieuwes diemen vant,
 
Was die de Duyvel op het cussen bant:
 
Dan haer rechte goetheyt wert hier bevonden,
 
De quade had hem op een heeckel ghebonden.

Mijn Vader heeft my als een kint gheteelt,
 
Dies most ick leven nae zijn wil in dwanck,
 
Ghy hebt my (ick kent) tot een Vryster erweelt,
 
dat heb ick u gheloont met grooten danck,

Maer die my schenckt dat hy mijn Moeder schanck,
 
En maeckt van een Vryster Moeder nae Wijf
 
dien alleen wil ick dienen met Ziel en met lijf.

Hy die zijn gangh stelt met een: gravité,
 
En a la mode de France doet maken zijn cleeren,
 
Segghende hoort toe Monsieurs met een bravité,
 
Wat my belast is u te communiceren,

Van de Magistraet, onse Notabele Heeren,
 
Heeft wel soo veel verstants van de Fransche Tael,
 
Als een Raven die zijn Swagher can saluteren,
 
Meent ghy dat ick liech? Brenght hem by een Wael.

Nel is altijt seer naerstich inde weer,
 
Sy weet schier bescheyt van alderley waren,
 
Sy coopt Cooren, Hennip, Asch, Pick en Teer,
 
Sy bevracht Schepen om over Zee te varen,

Linde Laken doetse weven, ruylt Vlas om Garen,
 
Om Koeyen te houden soo huert sy Lant,
 
Van Kattedermen laetse maken snaren,
 
Een Doornen heyningh heeftse om haer Hof geplant:
 
Maer hoe comt dat niemant wil aen haer cant,

En trouwen dees Vryster verstandich en cloeck?
 
Wil ick dat segghen, nae mijn plompe verstant,
 
Om dat elck Vryer sorghe draecht voor zijn broeck.

Wat Mieuwes doet, hy can cryghen gheen Wijf,
 
Niet om dat hy arm is, of weynich goet,, heeft,
 
Dan lijm noch looch heeft hy in zijn lijf:
 
Alsmen van vechten spreeckt die arme bloet,, beeft:

T'casteel te bestormen hy gansch gheen moet,, heeft:
 
Want hy weet dattet noyt man heeft mogen winnen,
 
Wat sal hy dan doen? Maer leeren spinnen.

Packebier can spelen, singhen noch segghen,
 
Packebier can onder noch boven legghen,
 
Packebier can lesen noch schryven te deghen:
 
Dan Meesterlijck can hy de kan uyt veghen.

Al seght ghy Jorden dat hy een schelm en dief,, is,
 
Een Roffiaen en Haneray, ten is gheen swaerheyt,
 
Dat hy zijns Wijfs Joseph een ander haer Lief,, is,
 
En dat haer kint teghen een onrecht Vaer,, seyt,

Hy sal hem niet steuren, want het is de waerheyt:
 
Maer dat hy een bloot loer is, moet ghy hem niet na,, segghen:
 
Want hy sach de Paep by zijn Wijf, en hy dorst wel ba,, segghen.

Elck seyt, sal Trijnken die Hoerjagher trouwen?
 
Soo mach sy Sint Job wel ontsteecken een kaers,
 
Hy sal haer wel besparen met ander Vrouwen,
 
En aen de pocken helpen binnen s'Jaers:

Maer Trijnken verstaet de saeck al aers,
 
Want alle Hoerjaghers zijn goe ghesellen:
 
Dan het zijn de Hoerevangers die de pocken quellen.

De Tuyn-man windt met moeyelijck Bocken zijn broot,
 
Om t'vel te vercoopen slaet de Boer de Bocken doot,
 
De gheroockte Bocken vercoopen die van Enchuysen duer:
 
En als Mieuwes een Bocken om niet crijcht, soo siet hy suer.

Boven Helena hoor ick u Bruyts schoonheyt loven,
 
Meer ghevrijt dan Penelope van ghesellen veel,
 
In geylheyt gaetse de gheleerde Sapho te boven,
 
Kiescher dan Apitius op een lecker morseel,

Niet dan delicate deel-wijn mach door haer keel,
 
Nu derft ghy Jorden u huysraet niet bewaken:
 
Want gheen Dieven en sullen u huys ghenaken.

Clapmuts beroemt sich te zijn soo dapperen Man,
 
Die een jaer of ses van huys wesen can,
 
En van zijn Huys vrou even seer blyven bemint,
 
Welverstaende dat hy te voren bestelt,

Datse in haer kisten en kassen cleeren en ghelt,
 
En in de Coocken ghenoech te eten en drincken vint,
 
En voort selfs mach sorghen om te worden met kint.

Als snoepighe Goossen, om een uurtgen te praten,
 
Op een ouden avont wort inne ghelaten,
 
Van een vrolijcke, lustighe, jonghe tas,
 
Soo ist niet ghenoech datmen sluyt de deuren dicht,

En gordynen en luycken hanght voor het licht,
 
dan het clinckgat stopt hy oock noch toe met Was,
 
Op dat hem niemant overrompele op dat pas:
 
Maer die een Dochter vrijt op deucht en eere,
 
Goossen, die schaemt hem selden soo seere.

Packebier kan niet, alsser yet moet zijn ghedaen,
 
Salmen dansen, soo seydt hy, ick en kan niet springhen,
 
Sal hy een bootschap doen, soo kan hy niet gaen,
 
Moet hy ryden, soo en kan hy t'Paert niet dwinghen,

Sal hy wat coopen, hy en kan niet dinghen:
 
Hy en kan niets niet, dits een wonder verstant,
 
En nimmermeer soo is de kan uyt zijn hant.

Jaep maeckt vaersen met voeten om dansen en singhen,
 
daerom wort hy gheacht een Poetelijck Gheest:
 
De Ver maeckt vaersen die hippelen en springhen,
 
Nochtans blijft hy een onredelijck beest:

de Boeren in Waterlant met boonen ghemest,
 
Achten des Vers vaersen ver voor de best.

Ghy zijt Abel Broer Joost om een Meyt te verleyen,
 
Ghy zijt Abel om t'recht te buyghen en breecken,
 
Ghy zijt Abel om een slechten Boer te ontweyen,
 
Om een Burger het caper vol hoys te steecken:

Maer verstaet Caim eens u Abele treecken,
 
Hy helpt u om een luchgen ter schuldigher stont,
 
En God sal hem vergheven saeck en sont.

Janneken vraecht ghy noch, wat Want beduyt?
 
Want dat is Laken, by de Duytsche knechten,
 
Want is dat de zyden van de huysen sluyt,
 
Want seyt hy, die met reden wat uyt wil rechten,

Want is reetschap om de Visschen te bevechten,
 
Want deckt de hant voor hetten en voor kout,
 
Dan de meeste Want hebt ghy ghetrout.

Die Joncker die om een cleyntgen niet wilde bocken,
 
Zijnde daer de Caentgens haer rijckdom quellen,
 
Sach so noest dat hy met zijn ooghen scheen op te slocken,
 
Dees snoepige Camer Katges die haer knipgen stellen,

Om te belaghen, niet mijn of mijns gelijcke gesellen,
 
Maer dierbare beminners van schoone Vrouwen,
 
Riep, laet wijntgen halen, doet eyeren pellen,
 
Met Suycker en Caneel om Candiel te brouwen,
 
Ghelt mach de tant byten noch de maech verdouwen,

Patrysen, Phasanen, laet braden en coocken,
 
Haelt Taerten, Marsepeynen, om bancket te houwen,
 
Wateren, speceryen, soetgurighe roocken,
 
Dan smorghens doe hem de stert veer was geloocken,
 
En in zijn buydel scherp was Munt noch Cruys,

Cocht hy een duyt aen spiering, en droechse self t'huys.

Claes timmerde een huys, nae Amsterdams ghemack,
 
Op een erf omtrent van derthien voeten breet,
 
Een voorhuys, een koocken, een schoorstien, een back,
 
Daer aen een Camer beschoten en becleet,

Costelijck ghenoech, als de manier wel weet,
 
En op dat hy die voor doorloop sou bevryen,
 
Schoot hy daer een doorgangh af ter syen,
 
Dan siet hoe reyn comt doch alle dingh ter snee:
 
Claes maeckte een gangh, en hy heefter twee.

Abel regeert nu lant luyden en steden,
 
Abel heeft sich op Moyses stoel ghestelt,
 
Abel heeft nu recht met gheweldighe reden,
 
Caim is vernielt, en Abel hout het velt,

Abel heeft Caim met list en ghewelt
 
Verdreven, verjaecht, verbannen, verstoten,
 
Sijnse dan met een sop niet overgoten?

Ghy wilt een Proper en groot man zijn gheacht,
 
Voorwaer Pietgen Proper, dat is al nacht,
 
Een Proper Dier is dat fiere jente Janneken:
 
Een Proper Man is gheen man, dan een manneken.

In my is gheblasen een levendighen Gheest,
 
Levendich nochtans heb ick noyt gheweest,
 
Met knurven ben ick ghechiert by de gront,
 
Boven het barckhout heb ick een gladde mont,

Ront ben ick als een omghekeerde Clock,
 
Men siet deur en deur mijn clare rock,
 
Ick ben aendiender vande verdryver van rou,
 
Meer wort ick ghesoent dan eenighe Vrou,
 
Voort ben ick een lichter van de kan,

En die dit schreef was mijn ghenan.



Nieu ben ick heel wit, en ghebesicht vael,
 
Ick stoot seer dick teghen swarte custen,
 
Van binnen met hayr, en van buyten cael,
 
Het Gelderse oorloch comt met mijn rusten,

Die moede van leech gaen jaecht my met lusten,
 
Herwaert en derwaert met een ghetralyde bril,
 
En die mijn jaecht staet selfs niet stil,
 
Voort al die haer op my willen gheneren,
 
Die moeten eerst al haer goet verteren.


Ick ben een schuer voor des Bedelaers coren,
 
De Jonckvrouwe met my uyt linckeren gaet,
 
Wort ghecocht voort kint eert is gheboren,
 
De Zant-man ghebruyckt my voor zijn maet,

De Cramer beslaet,, in my veel Waren,
 
Ick ben gheweven van ghewossen garen.




De Sone van diet al weet, heeft en siet,
 
Op de Werelt wesende en had my niet,
 
Mijn coleur is wit, root, groen, of paers,
 
S'nachts dien ick het hooft, en daechs de naers,

En als mijn naem een werck beduyt,
 
Ben ick de meeste lust op een nae van de Bruyt.


Ick heb twee ooren, en hoor niet met allen,
 
Ick heb een tong, en ick en kan niet kallen,
 
Ick heb een groote buyck die vol is met een veech,
 
Eer ghy hondert sout tellen isse wederom leech,

Ick help seer heerlijck de pijpen stellen,
 
Int gilt vande neusen machmen my wel tellen,
 
By de Alcumisten ben ick seer lief en waert,
 
Ick woon ghemeenlijck op alle-mans haert,
 
Dickwils noemtmen my by d'Ambachten vant cleyn ghewin,

Nu raet doch ghy Heeren wat dat ick bin?
