Synd eenen dach aen de venstére alleene
Sach ick voer my soo wonderlijcke saken
Dat ic daer af onstelt was en verslagen,
Ter rechter hant sach ick een hinde reene
Schoone ghenoech om Iouem te doen blaken:
Twee honden snel quamen dees hinde iaghen,
D'een wit, d'een swert, die met nijdighe treken
De gente beesté in de dyen so beten
Dat syse saen brachten met een droef vluchten
Onder een roetsé, en hier quam de doot breken
De schoonheyt groot in dese hinde geseten:
Dies heur misual my hertswerich doet suchten.
Voorts sach ick noch een schip in volle zë
Van out iuoir ghemaect en eben houte:
Met t'seyl van gout, en met touwen van sye:
De zee was calm, d'weer was stil ende in vrë,
De locht was claer sonder wolcke oft floute:
T'schip was beuracht met ware schoon en blye,
Maer eenen storm comende wt den oosten,
Beruerde so de zeé ende de lochte,
Dat sy dit schip teghen een roetse dreuen.
O hertsweer groot! droefheyt sonder vertroosten!
Te sien so saen vergaen (also my dochte)
Den grooten schat bouen al hooch verheuen.	  
Hier nae sach ick heylighe taxkens spruyten
In een nieu bosch vut den groenen lauriere,
Tscheen eenen boom van T'paradys te wesen:
Onder sijn schay hoordé ick singhen en fluyten
De voghelkens, met so soeten ghetiere,
Dat ick gheheel verfrayt werde deur desen:
En vestendé op desen boom myn ghesichte,
Begost seer saen de locht soo te verkeeren
In duysterheyt, en den blixem verbrande
Dees plante reyn ghegroyt hooghé ende richte,
Dwelcke mijn hert quelen doet met verseeren,
Want sulcken boom en vindtmen in den lande.
Int selfde bosch spronck een clare Fonteyne
Vyt eenen steen, d'water (de vreucht der vijuers)
Verspreyde hem makende soet gheruchte.
By dees' plaetse so schoon, so versch en reyne,
En quamen noch herders, noch ossen dryuers:
Maer Nimphen gent songhen daer met ghenuchte.
Hier setté ick op mynen sin en behaghen,
En als ick my hier meest in gonck verblyen,
So sach ick laes! op gaen den gront der eerden,
Die de Fonteyné en plaetse wech quam draghen:
Dies ick verdriet en pyne noch moet lijen,
Ende tghepeys doet my droefheyt aenueerden.				
Siend in dit bosch eenen Phenix seer schoone,
Met vleughelen van purpur, en van gouwe
Hebbende t' hooft, meyndé ick eerstwerf te sine
Eenich lichaem ghedaelt uyt s'hemels throone:
Tot dat hy quam daer den laurier met rouwe
Verslaghen was, en die Fonteyn ten fine.
Wat segh ick meer? alle dinck loopt ten ende.
Als den Phenix quam daer de tacken laghen,
Den struyck verscheurt, ende het versch water drooge:
Hem seluen daer met synen becke schende,
Deur cryghelheyt, en verdween met mishaghen.
D'welcke my deert, dies ick nv pijne dooghe.
Int lest sach ick int gras tusschen de bloemen
Peysende gaen een alsoo schoonen vrouwe,
Dat ick om heur denckende beue en brande:
Soeté in heur self, maer dorfte heur beroemen
Tseghen de liefdé, heuren cuers scheen van gouwe
En sneeu ghewrocht, ghemenckt menigherhande,
Maer d'opperlijf was heel bedect rontsomme
Met een wolcke neuelachtich onblye.
En sy ghequetst inden voet van een slanghe,
Queelde ghelijck een afgheplucte blomme:
Dies sy verheucht spranck int ruymé en int wye.
Ay! hier en blijft toch niet dan droefheyt banghe.
Segt vry mijn liet, dees ses groote ghesichten
Mijnen Heer soo iammerlyck onstichten,
Dat tsteruen hem voer d'leuen sou ghenoeghen.
				  
