Soo lang het hemelsch licht, met zijn saffrane toomen,
Zich spiegelde, in 't kristal der Amsterdamsche stroomen,
En zegende, met gras en bloemen, Gijsbrechts wey;
Roock Aemstels burgery noit bloesemrijcker May.
De leeuwerck quinckeleert. de boomen en prieelen
Onthalen dezen dagh, als met herbore keelen;
De koeckkoeck houdt zijn' toon, daer 't groen gulhartigh lacht.
De nachtegael verheft de klancken uit zijn kracht,
En loopt gevaer, dat hy zal barsten, door dit brallen,
En, uit den hemel, in de luit, zijn grafste, vallen.
Het scheeprijck Y houdt feest, maer noit zoo wimpelrijck.
De jaghten, op den stroom, de ridders, op den dijck,
Braveren, elck om 't braefst, met briesschen, en trompetten.
De stadt loopt overendt. de burgervendels zetten
Zich rustigh in 't gelit. het zwangere metael
Baert onweêr, niet tot schrick, maer heerelijck onthael.
Men ziet een aengezicht in duizenden ontwaecken,
Op steigers, wal en brugh, op straten, dam en daecken.
De bogen van triomf verlangen hun gordijn
Eens t'openen, voor 't licht van zulck een' zonneschijn,
Die 's weerelts Koopstat komt voor 't hooft slaen, en verbazen,
En met een' glans van vreught doorstralen alle glazen.
De huizen zwellen van het schaterend geluit.
De vensters springen op: de blyschap vlieght'er uit.
 My dunckt (of is 't een droom?) ick zie den weerhaen draeien,
En met verheven kam de velden tegenkraeien.
Ons zeemaets vliegen met de vlagge op, by den mast,
Reckhalzen al verbaest van verre, en gapen vast,
Wat Godtheit, waerdigh om de starren aen te leiden,
Dus aenzweeft langs de lijst der lage klaverweiden,
En 't velttapijt, daer lest der Goden moeder stont,
Die den Bourbonschen Mars kon breidlen met haer' mont,
En goot in 't harte een hart tot Batoos ingezeten,
Die nimmer breet genoegh de deughden uit kan meten
Van 't bloet, waer in wy noch zoo hoogh gehouden zijn.
Matroozen varen met hun' wensch in een' dolfijn,
Of zeepaert, om, niet droogh op bogen en tooneelen,
Maer, in hun element, voor watergoôn, te spelen;
En nymfen op den rugh te dragen, die zoo kies
Vercieren 't zwaeiend hair met waterroos en bies;
Om Nereus gemalin, die Thetis schijnt te paren,
Te leiden langs 't geruisch der zoetgekrulde baren,
Voor 't nimmerzat gezicht der sterfelijcke liên;
Nieuwgierich, voor hun doot, een Zeegodin te zien:
Geluck, dat zelden beurt: triomfen, die onze oogen
Om hondert jaren eens, of schaers, verquicken mogen.
Wat wonder is 't, dat elck om 't uitgelatenst bromt,
Nu 's grooten Henricx beelt, nu HENRIETTE komt,
Heer Karels gemalin, geviert van groot Britanje,
Als Koningin, nu eerst de moeder van Oranje:
Verzelschapt met den roem van 't Keizerlijck geslacht,
En bey de Princebruits, en Bruigoms, rijck van pracht;
En zoo veel staets en stoets van graven, joffren, heeren;
Al godtheên, die den Haegh, dien Pelion, stoffeeren.
Wie kan in 't midden van dat hooghtijt stillestaen!
Op, dichters, op: 't is tijdt, om aen den rey te gaen.
Ghy steeft weleer den toon van bloênde zegezangen:
Doch 't feest, met wapenroof en treurtapijt behangen;
Vervloeckte vreught, geschept uit wonden en verdriet
Van 't schreiend Christendom, behagen 't Raethuis niet;
Maer Princebruiloften, en Hymens, die Europe
Vermaeghschappen, en voên met Christelijcke hope
Van goddelijcken pais, die duizent jaren duurt.
Wat stat, wat lant den krijgh nu jammerlijck bezuurt;
Ghy Amsterdam mooght wel met danck den hemel eeren,
Die, midden in dien brant, u gunt te triomferen:
Een wonderlijcker eeuw dan d'eeuw was van August.
In 's oorlooghs maelstroom holp een Godt u aen dees rust.
Monarchen komen 't hart van uwen veltheer winnen,
En kroonen Batoos Rijck met d'eere der vorstinnen.
Men huwt de koningklijcke aen uwe Keizerskroon,
Die wijdt haer stralen schiet, maer noit zoo hel en schoon
Als heden; overmits haer diamante glanssen
Verdubbelt, om dit licht, als nieuwe starren, danssen.
De leeuwen dragen zelfs veel trotser uwen schilt.
Nassauwers waren, voor drie eeuwen, al gewilt,
En overwellekom, by Gallen, oock by Britten;
Die, over Hollant, op twee elementen zitten,
En schryven zee en lant gestrenge wetten voor,
Met ons; zoo wijt gevreest, als 't gouden zonnespoor
Den zonnewagen volght, van daer hy, zwaer geladen
Met dat alziende hooft, komt op robyne raden
Oprollen, uit het wier, tot daer hy nederstort,
En 't westen zoomt met goudt, terwijl het avont wort.
 d' Ondwingbare Adolph, van Germanjen aengebeden,
Was eer met Engelant in een verbont getreden,
En streckte een kopre zuil aen 't huys van Eduart;
Toen met zijn' nagebuur in 't harnas diep verwart:
En Reinout, die zich eerst liet Vorst van Gelder groeten,
Op d'oevers van de Main, voor 's Duitschen Keizers voeten;
Behaeghde zoo den Brit, om zijn verbaesde faem,
Dat weêr een Eduart, de derde van dien naem,
Hem met den bruitschat schonck zijn dochter Leonore;
Wiens rijpe schoonheid gaf 's mans dapperheit een spore,
Om zonder ommezien, de heirbaen van de deught
Te houden, in de bloeme en 't heetste zyner jeught.
De naem van Gelder, dus ter werelt uitgevaren,
Danckt Nassau, voor een reex van driemael hondert jaren,
In 't loffelijck en wijsbereghte hertoghdom;
Dat noch op Reinout roemt, en maeckt den laster stom;
Om dat des werelts oogh den dagh der Geldersche eere
Zagh schittren, op 't helmet van dien Nassausschen Heere;
Wiens hooghgeboren bloet noch dier bevolen zijn
De schiltwacht van de Maes en Yssel, Wael en Rijn:
Vier vlieten, die zoo lang, met neergeslagene oogen,
Voor het Sicambersch hooft, hun spitse horens bogen.
Oock gaf 's lants Hoogheit lang de hanttrouw, voor 't altaer,
Aen Fransche en Britsche bruits, gekranst om 't hangend hair.
Vrouw Ada, zuster van 't gekroonde hooft der Schotten,
Trouwt Florens, klagende, dat zulck een beelt moet rotten.
Drie Wilmen koelen 't vier der minnetortse uitheemsch:
Twee blussen 't in de Seine, en d'ander in den Teems;
Zoo dat Marie en Ieanne en Machtelt schaemroot blozen,
En bleecken, in haer bedde, als lelien, en roozen.
Oock let vry, hoe de Min zijn vorstepijlen wet,
Terwijl Graef Floris zoon belonckt Elizabeth,
De spruit van Eduart; en hoe Philippes ziele
Bestraelt zijn lelibloem, d'opluickende Michiele.
Maer Berte en Phlippe bey gaen strijcken met de kroon,
Nu elck, een gravenkint, magh heerschen, op den troon,
Met sceptren, door de vuist van Iulius gedwongen,
En door den Brit en Gal den Caesars weêr ontwrongen.
Wy bouwen dan van nieuws, op dien aelouden gront,
Doorluchte bruiloften, en huwelijxverbont,
Met zulck een' nagebuur en vrient van zeven staten,
Die Nassau mint, niet min dan zy, die voor hem zaten;
Zoo doet zijn gemalin, d'elckwellekome zon.
Breda zagh Buren lest te koor gaen met Bourbon;
De Necker, over wien, als ooms, ons Princen stonden,
Het juichend Heidelbergh onthalen 't licht van Londen,
Noch onlangs Willems nicht, maer nu zijn liefste moey.
Oock kruipt het hart der Bruit, die in ons beemden woey,
Gelijck een lente, 't hart des Bruidegoms te nader,
Vermits zijn vader draeght den naem van 's moeders vader;
Die trouwe hooftpylaer aen 't waterleeuwenhof.
Waer stof van liefde ontbrack, hier schort het aen geen stof.
En nimmer kan hier stof van liefde en gunst ontbreecken:
Want Christus weerelt noit ten vollen uit kon spreecken,
Wat zaligheden haer, die in Godts glori groeit,
Zijn, uit den boezem van Britanje, toegevloeit;
't Gezalighde eilant, daer Helene wiert geboren:
Geen zwanetweeling, 't welck 't geterghde heir der Doren
Van Priams vesten zagh aenvallen, op 't gewelt
Van Hektor en haer' boel, in 't omgewroete velt;
Maer Koïls dochter, hier voortbrengende den grooten
Verlosser, Constantijn, die, op de Roomsche sloten,
En 't Apostolisch graf, zijn kruisbanieren plant;
De Razernyen boeit, den afgront leit aen bant,
En spoock en afgoôn ziet getuimelt voor zijn voeten;
Gevoert van standerden, die hier hem Keizer groeten.
Zijn moeder vont het Kruis, waer op de hemel draeit
Om d'aerde, van haer hant met kercken overzaeit.
Godvruchtige Heleen, en stof van kuische dichten,
Al 't Heidensche vernuft moet voor uw' lofzangk zwichten,
 Van dees begaefde kust stack af de zuivre ziel,
Die met haer' sleep, gelijck een dauw van roozen, viel
Op 't Rijngras, t' Agrippijne, en koelde de gemoeden
Der heete Hunnen; taeie en scherpe martelroeden,
Geweeckt, om al dit weeck en wit albast te slaen.
Helaes! mijn Ursul valt; neen, neen, zy krijght de maen
En zon beneden zich, van schooner dagh beschenen.
Die kuische druppels bloets veranderen in steenen;
Karbonckels aen de kroon, die HENRIETTE draeght,
Op 't zedigh voorhooft; 't welck zoo klaer en helder daeght,
Dat schalckheit en bedrogh, en Plutoos helsche vloecken,
Beschaemt voor zulck een' dagh, haer doncker schuilhol zoecken.
Britanje boodt men aen, door aller helden stem,
Den koningstittel van 't verlost Ierusalem,
En 't HEILIGH GRAF, getrapt van vuige Sarazynen.
Britanje ontzagh den Nijl, noch Libysche woestynen,
Noch bastertmauritaen; zoo dickwils het Buljon,
Of 's hemels standertvaen, ten dienst van Arragon,
De godtgewyde hant godtyverigh ging bieden;
Getroost, voor 't outer, eer te vallen, dan te vlieden.
 Dat trooste uw Rijckert zich, die 't Cypersch roofaltaar
Op Cypris eilant quam, met een geschubde schaer
Bestoocken, uit der zee; besnoeien Kurzacks vinnen;
Toen hem zijn eenigh pant, en bey zijn koninginnen
Beweenden, daer hy tam de zilvre boeien droegh,
Die eerst dit weerloos volck in rincklende yzers sloegh.
Van Cypers vloogh zijn vloot naer Akkon, op dien zegen,
En steef den Franschen Phlips, en won met blancken degen
De kroon van Salomon, en Godts gehoonde stadt:
Hoe wel zijn voorzaet lang die kroon geweigert hadt.
Het schijnt wat goddelijx het hair met goudt te drucken:
Maer 't valt een lastigh pack. 't gekroonde hooft gaet bucken.
Byzonder loven noch Baethouwers Vries en Sticht
Het Engelsch Delos; 't welck geen ondergaende licht
Van een verzierde Apol of een Diane baerde,
Maer Vader Willebrort, een' glans van meerder waerde,
En nieuwe maen, die 's nachts voor 's moeders bedste stont;
En, daer volgroeit, en in haer' slaperigen mont
Gevallen, en geslickt, haer ingewant vergulde,
En met orakelen en profecyen vulde.
Een voorspoock, 't welck niet loogh, toen al 't gedoopt gebiet
Des lants, dat van de Leck tot aen de Lauwers schiet,
Vulcaen en zon en maen en Wodans woutaltaren,
Vol duisternis, om 't noyt verduistert licht liet varen:
Al sloegh de Noortsche buy hier na 't gekerstent hooft;
Dat, meer dan eens, den gront en kercken zagh berooft
Van menschen, vee en vrucht, en 't heil der heilighdommen;
Zoo dick die plonderaers de muren overklommen:
Tot dat de helt Radboot, een roem van Teisterbant,
Ging treffen Zegefriet, en schuimen 't woeste lant.
 Ter goeder uure ry dan onder 's Princen daecken,
O Zuster van Louys! terwijl de gilden staecken
Den arbeit; Banck en Beurs haer' handel; en de Raet
En 't Raethuis zich de zorgh voor 't burgerlijcke ontslaet;
Om d'onverdienbre deught der Majesteit t'erkennen,
Ten minsten met den wil: nadien geen aertsche pennen
Genaecken kunnen uw grootmoedigheit; zoo hoogh,
Als een Godin in top, voor aller volcken oogh,
Gezeten op die wolck, waer voor een zee vol zielen
En lucht vol Engelen op 't aenschijn nederknielen;
En recken, met gebeên en wenschen, uwen tijdt,
Den onderzaet tot heyl, den wrevelen te spijt.
Want overmits de mensch, uitschuddende de Reden,
Den mensch zoo licht verdruckte, en paste op trouw noch eeden,
Ging Godt d'onbillijckheit bepalen, door de wet,
En 't billijck Recht, van hem of Wyzen ingezet;
Gehanthaeft door een maght, uit zynen troon gezonden.
De zuchtenden, die troost en hulp en toevlught vonden
By scepters, loofden hen, als vaders van den Staet:
Zoo wies hun glori vast, tot datze door het quaet
Veraerden van hun ampt, geleent, maer niet geschoncken:
Aldus, door al te veel gelux en weelde droncken,
Quam dwinglandij in zwangk, met haer d'afgodery.
Die onder Godt stont, dorst zich zetten aen Godts zy,
Dat meer was, in Godts stoel, den starrelichten zetel,
Bewieroockt van 't altaer, te schendigh, en vermetel.
Maer Michaël, met recht nayvrigh van Godts eer,
Smeet al die Lucifers, door 't stralend Kruis, ter neêr,
En onderworp dees maght aen Godts gekruisten Zoone.
Vw voorbeelt Lucius heeft met geboge kroone
Zich, na het drietal, dat van 't helder oosten quam,
Eerst neergebogen, voor den Vorst van Davids stam,
Aen wien ghy manschap zweert en hulde, met vier staven,
Op 't spoor der kruisheldinne; aen wiens gewyde gaven
En Godtsgebouwen al de weerelt hangt verplicht;
Een roem, waer mede ick meng de verwen van mijn dicht,
Herlevende in uw' lof, alwaerde HENRIETTE,
Die Iacobs huis zoo hecht op vijf rijxpylers zette,
Dat het de Nydigheit in 't Yrsche bosch verdriet;
Van waer zy Stuarts heil al dreigende bespiet,
Het hart doorknaeght, en durf met 't oor op d'aerde luisteren
Naer muitbazuinen, die 's Monarchen stem verduisteren:
Want Nydigheit is blint en brusk in haer bedrijf,
En volght de kroon alsins, gelijck de schaduw 't lijf.
Dan Godt, een wreecker der verwate lasterstucken,
Laet wel verdrucken, maer niet ganschlijck onderdrucken
De weereltlijcke Goôn, stathouders van zijn maght.
Hy hanthaeft t'zyner tijdt 't geheilighde geslacht,
En reickt eens over zee, met albereickende armen,
Tot hulp der billijckheên, die zijn gemeent beschermen,
Lieftalligh en beleeft, als Titus en Trajaen.
Het misbruick van zijn' staet past vorst noch onderdaen.
't Zijn vrome vorsten, die hun vrome burgers loonen.
't Zijn booze burgers, die gewenschte vorsten hoonen.
Een yeder waere 't ampt, dat hem is opgeleit.
Verwaentheit en bederf volght toomloos onbescheit.
De besten zullen u onschenbre trouw bewyzen,
En ghy, naer uw gewoont, der goeden yver pryzen.
Verstiet u d'Yr, dan zoude, op een schuimbeckent paert,
In 't velt, eens blijcken, dat ghy HENRIETTE waert,
Des grooten Henrix kroost, ten ooreloogh geboren,
Niet min dan Henrix zaet, vrouw Machtelt, die den toren
En 't slot, waer in men haer zoo naeu benepen hadt,
In 't hagelwit gewaet, ontglippend, baende 't padt
Des uitvlughts, op den Teems, besneeuwt en toegevrozen;
En, biênde 't boschzwijn 't spits, met roozen tegens roozen
In 't zyden velt gezaeit, en met den helm op 't hooft,
Herwon haer vaders kroon, te godloos haer ontrooft:
En liever zoudt ghy, dan het slaefsche juck te dragen,
Een wisselbare kans met Baudicea wagen;
Die, toen de dolck 't geschil rampzaligh had geschift,
Voor 't schendigh leven koos het eerelijck vergift:
Waer voor de hemel u, uit zoo verlichten bloede
Gesproten, als een steen aen Christus kroon, behoede.
Ia 't gantsche Christenrijck, nu bloedigh op de been,
Zoude al dat staetkrackeel gaen smilten onder een,
Om, u ten dienst, de zee en Yrlants gront te decken.
De magen moghten voor de bontgenooten trecken.
De voortoght van de vloot zou landen, 't Rijck te sta,
Met Willem, die zijn' klaeuw beproefde voor Breda,
En, brullende op den Yr, wil sterven voor zijn moeder.
Gaston beveelt men 't hecht van Luidewijck den broeder.
De zuster daelt met hulp van 't Savoiaensch geberght.
Florensse heeft de jeught des Arnoos voortgeterght.
De vogel van Iupijn voert Ferdinand zijn wapen.
De Spanjaert slickt den Yr, eer Yrlant hem ziet gapen.
Haer oom, de Cimber, drijft met hondert masten in.
De sabel des Sarmaets verquickt mijn Koningin.
De zeeleeuw van sint Marck komt brullen ongebeden.
Gustavus dochter steeckt den donder aen van Zweden.
De helden van den Palts, aen 's Konings rechte hant,
Aen d'andre zy 't geweer, dat met den koussebant
Gestrickt hangt aen de Roos, braveren 't velt vol Wilden.
Daer schragen Roelanden en Reinouden, als schilden,
Met onvertsaeghde borst, den vader en den zoon,
En stutten met hun kruin een' jonger Karels kroon.
En schoon ghy stont ontmant, ô Mediceesche parel!
O Karels moeder! troost en halve ziel van Karel!
Al 't vrouwetimmer nam uw zaeck met yver aen.
De joffers gingen om haer Amazone staen;
En 't hair, niet meer met hoên, maer met bepluimde helmen
Beschaduwende, in 't oogh der eervergete schelmen,
Betoonden, dat een man in vrouwenboezem steeckt,
Die, naer gelegenheit, nu Mars nu Venus queeckt.
Maer 'k hoop de smaeck van zoete en vorderlijcken vrede,
Gevloeit uit 's Konings aert, zal 't slaghzwaert in zijn schede
Hersteecken, is het wat te reuckloos uitgeruckt.
Hem gaet veel weedoms aen, die 's Konings distels druckt,
En omziet naer den staert van zijn nakomelingen:
Want of men d'ouders dwong, wie kan hun kinders dwingen
Of bloetverwanten, wijt en zijt gespreit van een?
Oock wreeckt de nazaet 't leet, in 's voorzaets ampt geleên.
Het zaet des scepters slacht het zaeisel in de voren,
Dat sterft wel voor een poos, maer wort met winst herboren,
Gemaeit met zeissens, en met vlegels uitgedorst.
Wie diamanten kraeckt, breeckt kiezen op hun korst.
De puimsteen slijt zich zelf op diamante tanden.
Wie stierehorens wrickt, verwringt zijn eige handen.
De steen loopt zorgelijck [het spel draeye op wat zy
Het wil] zoo yemant speelt met maghtiger dan hy.
 Een bergheick, lang volgroeit, reickt verre met zijn tacken,
Schiet diepe wortelen, en grijpt, voor 't nedersmacken,
Met klaeuwen taey en krom veel aerde, en klompen klais.
Hy vreest geen ackerliên; al kerft men, reis op reis,
Zijn schors en bast, beproeft van 't zuiden en van 't noorden.
Men breeckter bylen op, en kracht van dicke koorden:
En zoo hy 't geven moet, na 'et kraecken heen en weêr,
Zoo rucken stronck en stam en wortels alles neêr,
Wat met hem was belent van huizen heggen boomen.
Hy sleept een baiert na, ten bergh af: stopt de stroomen,
En opent aderen; zoo dat men overal,
Met tranen op de wang, gewagh maeckt van zijn' val.
Men magh den blixem niet dan met gevaer genaecken.
Men kan niet straffeloos de zon haer vier ontschaecken.
Prometheus evenwel brengt leven in zijn beelt
Door levend vier, dat hy de bron des lichts ontsteelt;
't Welck alles ziende, hoeft aenbrenger noch verklicker.
Maer 't vier betaelt hy dier, daer hem de leverpicker
By daegh doorpickt en slickt 't by nacht aengroeient vleesch.
Hoe hyght die vlammedief. hoe luit zijn keel, zoo heesch
Van 't gillen; daer de vuist des Godts der gloende voncken
Hem aen de steenrots houdt geketent, en gekloncken.
Men ziet, hoe Haman in zijn spinweb hangen blijft,
En Mardocheus hals op Hesters hairbant drijft,
Daer Asueer vergult de diensten des getrouwen,
En schenckt dien schelm den kelck, voor 's vromen mont gebrouwen;
Die nu met zangk doorgalmt al 't Persiaensch palais,
Op 't hoftooneel, gekeert voor 't moortspel, vol geschreis.
Maer ondertusschen, ô juweel der koninginnen!
Of Godt, die 't al bestiert, weerspannige Yrsche zinnen
Liet hollen eene poos; daer koningsstijl op stijl
Den hals ten beste gaf aen bast, en dolle bijl;
Zoo zijt ghy uitgeleert te harden, onder 't lyen
Van 't zaligh hout; gelijck geduldige Maryen
(Van wie ghy uwen naem godtvruchtighlijck ontleent)
Niet zwichten, op den bergh, daer 't hooft der vorsten steent.
Der landen heilanden, de moeders en de vaders
Der volcken, staen ten doel van bystere verraders;
Verslyten zomtijts wel heur jaren, in den nacht
Des naren kerckers: of, op 't moortaltaer gebraght,
Besprengkelen de kroon met onverzoenbren bloede:
Noch dienen zulcke quaên godtvruchtigen ten goede;
Wanneer dees weerelt valt Rechtvaerdigheit te kleen.
Daer boven heerscht men vry, en breeder dan beneên,
In dit ondanckbre slijm, vol opgezwolle padden,
Die 't purper van de deught bekliecken en bekladden:
Zoo krijght de beste prins den schijn van aertstyran.
De woestheit ziet op 't kleet. het kleet maeckt toch den man,
De dolheit dier van mensch, by loeiende Bachanten.
De moeder holt vooruit, gevolght van allen kanten:
Verscheurt haer liefste kint, den wettigen Thebaen,
En, na 'et benuchtren, ziet wat stuck zy heeft begaen.
Cytheron raet ons niet, uit hemelhooge dennen,
Te zien in d'Orgien, met geen gebit te mennen,
Daer dichtgewassen loof de razerny verberght.
Wie 't nachtgeheim ontdeckt, heeft ree den Thyrs geterght.
Dees luistert naer geen' galm van minnelijcke snaren,
Die bosschen gaende maeckt, en luiperts leert bedaren;
Terwijl de Maenas vast, verwildert in een dier,
Apolloos zoon vermoort, op 't kittlen van zijn lier.
Al gaen de golven hol, laet uw blazoen u leeren,
En zalven met uw zalf: Godt dienen is regeeren.
Een Alexander ruckte een slip van 's weerelts prael;
Maer wie zich zelf beheerscht, beheerscht het altemael.
Zoo heerschte uw Heilant, 't licht van uwe onsterflijcke ouders;
Die met zijn heerschappy, den dwarsstaf, op de schouders;
En dat gevloeckte hout, gepast naer 's menschen vorm,
Geen reedlijck mensch geleeck, maer een' getrapten worm,
En slang, vol gift, gespitst om yeder te vernielen;
Doch heelzaem in der daet, een balssem aller zielen.
Die alles schiep uit niet, wert zoo gestampt tot niet,
Ia daelde in 't diepe graf, het slot van 't kruisverdriet;
Van waer hy, uit die laeghte, en 't allerdiepst vernederen,
Zich zettende in zijn kracht, op Cherubinnevederen,
En, daer beheerschende den hemel, aerde en hel,
Zagh alle mogentheên aenbidden zijn schabel.
Zoo heerschte uw vader, die met Herkles knods kon kneuzen,
Verworgen, met der vuist, Chimeren, slangen, reuzen,
En begenadigen wat neerviel op zijn plat,
Ia zelf den moort, die hem den doot gezworen hadt.
Hy kon moerasch en meer en bergen overstappen,
En heeft dien eedlen rock des Rijcks, gescheurt aen lappen,
Den vreemdeling ontruckt, de scheuren toegeheelt,
De zeden ingevoert; en zijn geharnast beelt
Verdient, dat op de brugh in eeuwigheit zal pralen,
En den uitheemschen gast zijn daden op doen halen.
Zoo zal men, daer ghy hebt vier scepters afgeleit,
Graveeren op uw graf, wat uw godvruchtigheit
Van Pythons, die slechts roof uit lucht van oproer rapen,
Most uitstaen, neffens haer, die aen uw zyde slapen.
De bloemen op de wang verliezen ras haer kleur;
De gaven van de ziel bewaren verf en geur.
Een mist, een stercke strael versticken roos en leli;
Maer nardus van een vrouw rieckt noch, waer 't Euangeli
Wort uitgegoten, voor den Heyden, Turck, en Ioodt;
Tot roem van die 't albast op Godts gezalfde goot.
Zoo kroonen wy luits keels noch, op den dagh van huiden,
d'Aeloude Koningin, uw tegenzon in 't Zuiden;
Die van haer zonnetent belommert, voor de zon,
En vinnigheit des Kreefts, dien wijzen Salomon
Quam voor den leeuwentroon des dappren vaders hooren;
En, schatten offrend, riep: ô godtgeluckige ooren
En oogen, die den mont der wijsheit hoort, en ziet,
't Orakel dat my mijn orakelen bediet!
Ierusalem is eer dat lot te beurt gevallen;
't Geluckt nu Amsterdam, t'omhelzen met zijn wallen
En watren zoo een Vrouw, die van haer' Englentroon
Komt dalen over zee, en Willem, Fredrix zoon,
In d'armen brengt, dit pant, waerby hy zoons zal winnen,
Stadthouders, die dees stadt en dezen staet beminnen.
Leef lang, Maria: leef: verwerf ons veel gena,
By Willem, Willems neef, uw rechte wederga.
'k Zie, uit uw dochters schoot, in Neerlant pais geboren:
Want als haer Heer erkauwt, in 't knarssen van zijn toren,
Hoe Koning Phlips nu oom staet over hem, en haer,
Die, droomende uit zijn' arm, 's nachts opschiet, om 't gevaer
Des oorlooghs; en haer lief, op zachtgespreide bedden,
Eer van een' minnescheut, dan zwaertquetsuur kan redden;
Terstont zal hy, om 't bloet van 't wroegende misdrijf
t'Ontlasten, vader Nais gezegenden olijf
Aenvaerden, voor eene eeuw van hondert gulde jaren,
Die ongelijck meer lofs dan 't gruwlijck moortspel baren.
Maria zal dien dagh verzeeglen met een' zoen,
En gaen met Willem schuil, in 't myrtepauweljoen,
Bestroit met roozen, en vol geuren van Oranje.
Daer heeft hy pais met haer, en vre met oom van Spanje.
Geeft dan een Gabriël en goddelijck gezant
Den vorsten des geloofs Godts blixem in de hant;
Om 't Mahometsche zwijn te klincken uit Europe,
Eer het al 't overschot der koningkrijcken stroope:
Zoo zien wy Willem t'zee, als Christen Amirael
Van hondert vloten; en Godts helden, altemael
Zijn maeghschap, blaeckende van zilver gout en baggen,
Op timber en gevest; op 't vliegen zyner vlaggen
Vast volgen, in zijn zogh, den leeuw, in 't gouden velt;
En bruizen met den boegh, waer voor het zilver zwelt,
En schuimt, en daeght den dagh van Constantijns herboorte;
Die na'et verweldigen der Byzantijnsche poorte,
En vesten, root van moort, het onderdruckte Kruis
Herstelt, op 't hoogh altaer van Godts geschantvleckt huis.
't Gebeent der Keizeren wil bersten door de zercken.
Sophia dan, verzoent met d'onvernoeghde kercken,
Aen 't wedergalmen, op 't geluit van Guldemont;
Bazuinende daer thans een Godtsverrader stont,
En lasterde op Godts lijck, door heer Arimathye
Begraven, en beluit met kermen van Marye.
'k Zie Ottomans blazoen en Agars dootse maen,
Van 't schittrent hout gedooft, te Mecha onder gaen;
En u, doorluchtste Vrouw, verwachten, op den oever,
Den schoonzoon; die de straet van Kalis en uw Doever
In 't midden klooft, en zoeckt, gelijck een jonge August,
Zijn hof, na dat hy al den aertboôm broght tot rust.
Op zulck een zege wort, van losgeborste tongen,
Den rechten Vredevorst zijn glori toegezongen,
Die, schandelijck bezwalckt van tweedraghts bittren smoock,
Noit helder op kon gaen; terwijl 't rampzaligh spoock
Des afgronts stofte, dat een ry van eeuwen strandden
Met lijf en ziel, verstrickt in slaefsche en snoode banden,
Van Athlas af, tot aen den schuimenden Euphraet,
En waer de dwinglandij des tulbants Christus haet,
En schockt den aertboôm, of de weerelt reedt op stelten.
Dan zal Godts vier zoo veel gedeelde harten smelten,
En gieten, in den vorm der kercke, weêr tot een,
En eene ziel: dan schat men 's weerelts schat gemeen.
De vorsten zullen zich in 't stof voor IESUS buigen.
De lammers leeuwemelck, de wolf de schaepsspeen zuigen.
De lantbouw erft zijn eer. geen ackers leggen woest.
Het zwaert, in zein hersmeet, gaet weiden in den oegst
Vol airen, daer het flus dorst beckeneelen maeien.
't Is vrede al wat 'er wanckt. wat winden dat 'er waeien,
Wat regen dat 'er valt, het zegent vee, en vrucht:
Gelijck in 't paradijs, daer aerde en vier en lucht
En water eensgezint malkandren wel verstonden;
En Adam en zijn bruit, door 't klappen van twee monden,
Oranje en zijne rib beriepen tot den toon,
Die hun te houden staet, ter eere van hun kroon.
Maer sterven moet ick, daer ons hoven u geleiden,
En d'oevers van de Maes het bloet van bloet zien scheiden;
Daer 't kint de moeder, doots, en van haer tranen nat.
Voor 't einde kust, en met zijn tangere armen vat;
Zoo dat men 't nauwlix van dien troostpylaer kan trecken.
Ay, zie twee harten, zie vier lippen treckebecken.
Wie schaeckelt zoo veel rouws aen 't opperste geluck?
O hemel! troost die beide, en matigh yeders druck.
Help, moeye Elizabeth: help, moeder Amelye.
Hier lijdt Natuur gewelt, en klaeght van tyrannye.
Op 't bitter scheiden heft de dichter klaghten aen,
En hangt aen 't koningsschip: gelijck een vege zwaen
Haer lijck en uitvaert spelt, op d'oevers van Meander.
Hoe deerlijck zien zy om! d'een zeestar ooght op d'ander,
Tot daer de strael zijn punt, het oogh zijn kracht verliest;
De kiel, voor 't Hollantsch zant, het Engelsch krijtstrant kiest.
Die zon loock vrolijck op, en gaet met wolcken onder.
Hoe wort dat prinslijck weêr geslagen van den donder!
Ay, droeve Zeestar, staeck dat deerlijck zeegeschreeuw.
't Is waer, ghy laet die Maeght bevolen aen een' leeuw,
Maer die zijn' roof vernielt, en maeghden weet te sparen.
Dit hof bekleet het ampt van maeghden te bewaren.
De nagels van zijn' klaeuw verberght hy op zijn' tijdt,
Hy lonckt Maria aen, en quispelstaert, en vrijt,
En lickt, en slickt, en kust den Nektar van de karssen
Des ampren monts, om 't hart by beurten te ververssen,
Met kriecken, aen uw borst gewassen, en gezooght.
Het is dan redelijck, dat ghy uw kaecken drooght,
En geensins klaeght, dat zy, om Willem haren hoeder,
Om liever, leider laet: als ghy, die zelf uw moeder
Om Karels kroon verliet: die was u 't scheiden waert.
Verdraegh dan, dat het kint naer zijne moeder aert.
Al d'Amsterdammers staen gereet om u te zweeren,
Dat zy uw Dochtertje voor eeuwigh zullen eeren,
Met zulck een eere, als ghy te Londen wiert gegroet,
Toen 's Konings zetel danste, op uw' gelanden voet.
De Hollanders zijn schuw van hartewee te brouwen
Stadthouders van hun' staet, en hooghgebore Vrouwen.
z'Ontzien hen, die van Godt tot Goôn zijn ingewijt,
Ten dienst van 't algemeen, zy kroppen haet noch nijt,
En kunnen nimmermeer verdienen, min beloonen,
De vaderlijcke gunst der beide nabuurkroonen,
Van outs hun toegevloeit: dat zette uw' hart gerust,
Als ghy Maria kust, en zeilt van Willems kust.