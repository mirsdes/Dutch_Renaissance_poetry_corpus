Beschutter van de Stadt, verlicht door klare stralen,
Ontsprongen uit uw bloet, 't welk Neroos zwaert besmet;
Uw armoe belgh' zich niet dat wy met zilver pralen,
Op 's Bisschops hooghtijt, en gezegent feest-bancket.
Wy pralen met de kunst; de kunst met uwe daden,
Gedreven in 't Metael, dat hier zoo heerlijck blinckt.
Bancketten zullen 't lijf, uw Faem de Ziel verzaden,
Uw Faem, die schel en hel, als louter zilver, klinckt.
Ghy yvert om Godts Duif de vleugels fel te korten,
Met eenen JESUS glans te smooren in zijn bloet;
Zoo komtghe, van dien glans getroffen, neêr te storten,
En voelt de kracht van 't Kruis in 't brullen van uw' stoet.
Damaskus hoort verbaest u Christus naem trompetten,
Den wreeden Wolf verkeert in een zachtzinnigh Lam,
Dat in een Mande zich ter muren af laet zetten,
En Benjamin gevoelt den klaeuw van zijnen stam.
Zoo wortghe van den Geest des Hemels voortgedreven
Door 't blinde Heidendom. Waer vint men Stadt, of strant,
Daer uw Historien niet levend staen geschreven,
Zoo schoon, als Lukas oit die maelde met zijn hant!
Het zy ghy Elimas in d'oogen hebt getroffen,
Die uwen opgang pooght te stuiten in zijn vaert;
Het zy ghy 't lijck verweckt, dat slaeprigh neêr komt ploffen;
Het zy ghy kreuplen heelt; of Christus eer bewaert,
Door zweet-doeck, of door Riem, en bluscht den gloet der kortsen;
Of bant den afgront uit des lichaems schors met kracht;
Of zwarte kunsten helpt in brant met vier, en tortsen;
Of sluit den kercker op door uw gebeên, by nacht;
Of van een Pythonisse, een dochter, wort verdadight;
Of zelfs van uw besneên gevangen, en gedreight,
Tot dat zich met uw hooft des Keizers wrock verzadight,
En ghy u met gedult voor 't Zwaert ter aerde neight.
Wy knielen voor 't Altaer, waer op ghy hebt geleden:
Wy knielen op uw Graf, en op uw kout gebeent:
O licht van uw Hebreen, en alle Griecksche Steden,
Ja van den Weereltkloot, met zuchten oversteent,
En tranen oversprengt: ô Vorst der Kruis-gezanten,
Neem Munster, en uw Stift, en zijnen Vorst CHRISTOF
In uwe hoede, op dat hy 't Roomsch geloof magh planten,
Ter eere van Godts Kercke, en 't onvergangklijck Hof.
Beschut den Hooft-pylaer der omgelege vlecken
En vesten, met die zorgh, waer me ghy dezen muur
Genadighlijck dus lang voor onheil kont bedecken,
In 't midden van een Zee, vol brant en oorloghs vuur.
Dit vroom godtvruchtigh Volck, beschaduwt vry en veilig,
Zal eeuwigh uwen lof ontvouwen voort en voort,
En slapen op de wacht van zijn' getrouwen Heiligh,
Met JESUS, die zijn merck gedruckt heeft op hun poort.
Zoo bloeie al 't Bisschopdom, en ackerlant, en eicken.
Zoo moet de Vorst en 't Volck zijn' hooghsten wensch bereicken.