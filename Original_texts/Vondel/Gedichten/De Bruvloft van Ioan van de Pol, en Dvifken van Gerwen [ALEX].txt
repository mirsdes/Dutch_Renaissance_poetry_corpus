In 't noorden van de stadt, daer 't Y de palen schuurt,
En draeght een mastrijck bosch, is een onvruchtbre buurt,
Een guuren zuuren hoeck, die nimmermeer den wagen
Des dageraeds het licht de weereld toe ziet draegen:
De winter houdt 'er hof, en staet gelijck een stijl,
En wijckt den zomer niet, als voor een korter wijl.
Onwilligh groeit 'er loof, en watmen groen magh noemen.
De lent en schildert hier geen spickelige bloemen,
Of tulpen schoon van verf, daer Bloemaerds hart aen hangt,
Tot dat hy met Narcis een' schijn in 't water vangt.
Het woelt 'er dagelix met laden en met lossen
Van afgehouwen hout en heele Noordsche bosschen,
Gestapelt hemelhoogh; waer door de zonneschijn
Van 't westen word geschut, en nergens, als met pijn,
En zomtijds by geval alleen, word ingelaeten
Van lieden, die, om winst, het licht des hemels haeten,
En buien zijn gewoon, en hagel sneeuw en vorst,
En tarten Venus vier met hun bevroze borst.
De strenge jeughd en past op vryen noch op huwen,
En slaet den tijd voorby, en leert'er Hymen schuwen:
En of de minnegod om 't jaer hier doet een' keer,
Geen boezems vatten vlam: al rieckt de plaets van teer,
Zijn torts kan qualijck brand in dit geweste stichten.
Zy zijn gelijckerhand gewapent voor zijn schichten,
En slaen de vleiery en praetjens in den wind:
Dies Cypris nimmer hier twee harten t'zaemen bind,
't En waer om zeven jaer eens bruiloft werd gehouden.
't Is altijd tijds genoegh. zy suffen en verouden:
Of gevenze wat schijns van vryen, 't is uit spel
En nauwelix uit ernst. het doet hen wonder wel,
Indienze op hun verzoeck noch worden afgeslaegen.
Onstadigh is hun min, gelijck de zomervlaegen.
De zinnen zijn verlet door dagelix gewoel.
Zy woonen 't Y te na, en blijven waterkoel,
Gelijck de koele stroom, en hun gedachten ebben
En vloeien heen en weêr. wat zoum' er doch aen hebben?
In 't kort, 't is wonder, dat een buurt, die 't leven derft
Het welck van Venus vloeit, niet eens heel uit en sterft.
Ick zie de weereld doods, en omgewroet van mollen,
Indien men liefdeloos de jaeren heen laet rollen.
Hier was 't bekende huis van onzen grijzen Pol,
Den degelijcken man, wiens ooren altijd vol
Bedruckte klaghten zijn, en dick om ruste wenschen,
Wanneer hy word omringt van raedelooze menschen:
Het zy hy, onder dack, zoo veer van 't volleck, duickt;
Het zy hy, op zijn tijd en pas, de straet gebruickt,
En na het raedhuis treed, dat lang van hem bezeten,
Van zijn oprechtigheid en onbevleckt geweten
Getuigenisse geeft, zoo lang het eere schat,
Dat yemant heb geleeft ter eere van zijn stad.
Van staetzucht wist hy noit of yemant te benijden.
Wat overschot van deughd men in bedorve tijden
Moet zoecken, vindmen hier noch heel en onverminckt
In hem, daer 't zweemssel zelf van Romulus in blinckt,
Zoo zeer als hy verscheelt van strijd en broedermoorden,
Die niet een kind en quetst met wercken of met woorden.
Gemeenzaem, elck ten dienst, een yeder even na,
En wie zijn ampt verzuimt, hy slaet zijn uuren ga.
De rechtbank zagh hem dick, als mond van 't Recht, beladen
Met d'uitspraeck van 't gerecht. de zes en dartigh Raeden,
De burgemeesters zelfs getuigen 't, en men weet
Hoe hy zich voor den Staet en goude vryheit queet:
Met wat een eer hy werd van zijnen dienst verlaeten,
En weder aengezocht. hoe schaemen zich de straeten,
Waer langs 't oproerigh volck hem landverraeder schold,
Doen trouweloosheid meer dan eere en eeden gold.
Nu was hy, als een kleed, in dienst der stad gesleten,
En treurde zonder ga, verlangende eens vergeten
Te slijten ampteloos het weinige overschot
Des levens, dat hem noch vergunt moght zijn van God.
Hy zat nu doof, verdooft van al 't langduurigh schreeuwen,
Dat hy, als vader vooghd en man van wees en weeuwen,
Veel jaren achter een geduldigh had gehoort.
De zwackheid van het lijf die stuwde hem vast voort
Na 'et graf. hy was getroost al 's levens lust te sterven,
Zoo hy 't verlaeten moght, met hoop van wettige erven
Te zetten in zijn erf en 't vaderlijcke leen:
Maer laes! zijn moed die zonck: de hoop daer toe was kleen;
Vermits zijn zoonen bey tot noch toe Hymen vlughten:
Dat deê die oude stock en goede vader zuchten.
't Alwetend Wezen riep, op 't zuchten dezes mans,
De Teelzucht endelijck tot zich na 's hemels trans,
Van waer zijn alziende oogh der menschen doen aenschoude,
Met zorge dat hy 't al in zijnen stand behoude.
Ghy, sprack hy tegens haer, die op mijn wencken past,
En over stammen waeckt, en heit de huizen vast,
Door teelen zonder end, hoe hebtge zoo veel jaeren
De zorgen over 't bloed der Pollen laeten vaeren?
Hoe hebtge 't vroom geslacht, het algemeen tot nut,
Niet door een braeve ranck verheerlijckt en gestut?
De dood die knipt bykans den draed van 's ouden leven,
Ghy ziet hoe hy vergaet, en hoe zijn beenen beven,
En hoe hy over 't graf van zijn gezelschap helt,
En met den minsten storm ter aerde leit gevelt.
Ga toe dan met der haest, en laet geen tijd verloren.
Ick heb zijn' oudsten zoon een schoone Bruid beschoren,
Een Dvifken zonder gal, een weerga zoet van aerd;
En zoo ghy 't onderstaet, ick zieze ras gepaert.
Ick zal d'afkeerigheid uit hun gemoeden bannen,
En hen eendraghtelijck in uwen wagen spannen.
De Teelzucht op dat woord terstont na d'aerde vloogh,
En trof den jongen Pol, uit Dvifkens blinckende oogh,
Met eenen scharpen pijl, aleer hy 't zelf vermoede.
De wonde zat in 't mergh, hoewelze niet en bloede.
Het bloed begon te ziên, door 't heimelijcke vuur.
De jongeling bevond de straelen van natuur
Veel maghtiger dan oit. hy liet zijn' handel loopen,
En dacht om vaders huis, noch koopen en verkoopen:
Maer ley op kussen toe en vriendelijcken kout,
Op loncken en gevley. de liefde maeckt hem stout.
Zijn eenigh wenschen is om in haer gunst te raecken.
Hy keurt de woorden uit, die maeghdekens doen blaecken,
En is in vierigheid zich zelven ongelijck,
En vordert nacht en dagh den bouw van Venus Rijck.
't Is wonder hoe de min de menschen kan verkeeren,
En in zoo kort een tijd zoo veele dingen leeren.
De minne wet het brein, en zet de zinnen schrap,
En leert in haere school ons deughd en wetenschap,
Ootmoedigheid, geduld, en zedige manieren:
Te hoopen zonder hoop: een anders luimen vieren:
Te dienen zonder loon: te zwichten, te bestaen:
Gewillighlijck geboeit in slaverny te gaen:
Te derven om 't genot, en sterven en verrijzen:
Den maghteloozen geest met roock en wind te spijzen.
Zy weckt de traegen op uit hunnen droom, en vraeght,
Of niet een frissche jeughd, een wackre en heldre maeghd
In aengenaemheid zelf de zonne gaet te boven?
Of kostelijcker bloem, in 't puick van alle hoven,
Gevonden word als dees, daer Pol nu 't oogh op slaet?
Om haer is 't dat hy peynst, al waer hy gaet of staet:
Het zy het morgenrood verlicht de groene kruiden;
Het zy de groote toorts de hoofden braed in 't zuiden;
Het zy die achter duin in 't zoute water zinckt;
Of ons by nacht ontschuilt, en voor een ander blinckt.
Mijn Pol is op zijn Dvif verslingert, als een doffer.
Hy heeft geen ander hart als 't harte van zijn joffer.
Versuft hy, daer het loof hem voor de zon bescharmt,
Hy ziet hoe groen 't geboomt malkanderen omarmt,
Den lindeboom den Yp, den wilgetack den elzen;
Hy wenscht terstond zijn lief te kussen en t'omhelzen.
Ziet hy den bloessem aen, zoo liefelijck van lucht;
De maeghdom rieckt hem toe, en zijn beloofde vrucht.
Zoo hy een klaere star ziet flickren in het doncker,
Hy denckt om 't lachende oogh, en 't hemelsche geflonker
Van 't minnelijck gezicht, en 't zuiver diamant
Dat in haer aenschijn gloeit. hy smoort van heeten brand.
Zoo hy twee paerden ziet een' zelven wagen trecken;
Hy denckt om 't zachte juck: en ziet hy treckebecken
Twee duiven op het slagh, niet ongelijck van kuif;
Hy raest, hy is ontrust, en roept om zijne Dvif,
En geeft zich op de vlught, en krijght gezwinde wiecken,
En weet waer dat zy is te raeden en te riecken,
En valtze moeielijck, en weetze t'ondergaen.
Zy ziet haer vryers trouw en grooten yver aen,
En krijgt genegentheid, en andere gepeinzen,
En wenscht gepaert te zijn: maer 't hart wil t'elckens deinzen,
Vit teere bloodigheid, en jeughdelijcke schaemt;
De rechte blozentheid die zoo een maeghd betaemt,
En schooner is dan 't rood op haer ontloke wangen.
De wil zou over slaen, maer blijft in twijffel hangen.
Het jawoord, dat de gunst te met na voor toe drong,
Is rijp en in den mond, maer 't hapert op de tong,
En kan 'er qualijck uit. doch wat baet tegenstryen?
Wie met den hemel vrijt, die heeft voorwind in 't vryen,
En raeckt de haven in behouden met gemack;
Gelijck dees Bruigom deê, doen zy het jawoord sprack,
En met een' zucht ontfing zijn aengebode trouwe,
En aen zijn zijde ging, gelijck zijn echte vrouwe.
Leef lang, geluckigh paer, en bezigh uwen tijd,
En treck getroost te velde in dezen eersten strijd,
En mengel onder een triomf en nederlaegen:
Ghy zult hier over smart noch over wonden klaegen.
Het is een lieve lust, die nimmermeer verveelt.
Wie vreest voor zulck een dood, die 't eeuwigh leven teelt.
Nu droom niet anders dan van harten te verovren.
De zoete koele May bestroit uw bed met lovren,
En bloemen zonder tal, en lacht u vrolijck aen.
De zon, om uwent wil, zal spader onder gaen.
De schaemte heb hier uit, en moet geen kaecken verwen.
Ga mengel bloed met bloed, en Pollen en van Gerwen.
Daer volge, beurt om beurt, een dochter na een' zoon.
De liefde is geen last, zy is haer eigen loon.
Ick zie den erfgenaem den kleenen Pol geboren,
Eer negenmael de maen verwisselt haeren horen.
Ick zie hoe grootvaêr 't kind vast kust, en wel gemoed
In bey zijn armen vat, en met dees woorden groet;
Terwijl de traenen vast van blyschap staen en hangen
In d'oogen en op 't vel der rimpelige wangen:
De Roomsche Pol en was noch kon zoo bly niet zijn,
Doen hem geboren werd het zoontje Salonijn,
Waer op Augustus zwaen de goude tijden spelde,
Als ick met deze vrucht, het leste dat my quelde.
Mijn lang gewenschte neef, Gods wille moet geschien.
Hy hael my in zijn rust, nu ick u heb gezien.
De wereld viel te kleen, en zat te naeuw verdrongen,
Zoo d'oude niet en weeck, en lietze weêr den jongen.
Mijn voorgang zy uw spoor, en word geen weldoen moe.
Aldus spreeckt oude Pol: de jonge lacht hem toe.