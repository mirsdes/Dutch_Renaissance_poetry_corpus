Och hoe bitter ende swaer ist voor de maeght van Gent 
Te sien haer lief wech gaen, wie sij is toe-gesworen 
met een oprecht ghemoet, ja diese oock recht bekent 
voor haer gheluck en vreucht: soo datse, gy zynde absent 
als een duyfken treurt d'welck t'gaeyken heeft verloren 
maer nu het wesen moet, prince seer hooch geboren 
dat ghy om meerder noot, moet gaen voor eenen tijt 
den goeden godt wil u, zijn instrument vercoren 
soo wel behoeden voorts als ghij ons noodich syt 
en beleeden u doen, tot ghemeyne profijt 
godt laet u in voor-spoet, gheluck-salich beclijven 
orlof princelyck vorst, daer wy eeuwich by blyven. 

Orlof groot instrument, daer doer God wonder werckt 
als door Moïses, dauidt, en ander diergelycke 
waer door men syn goetheyt ons-waert claerlyck merckt 
ons cause wert gheeert, end t'gheloove ghesterckt 
oorlof princelyck vorst in ghenaden zeer rycke 
orlof peys-maker goet, vader der republijcke 
die alle goet voorstaet: meest alle herten oock heeft 
oorlof oprechten oock, den recht en autentijcke 
die de landen weerom haer oude vryheit geeft 
oorlof recht magestraet, tot elcken seer beleeft 
wien de vyanden zelfs dere ende lof toe-schrijven, 
oorlof princelyck vorst daer wij eeuwich by blyven 

Oorlof die ons te recht, ende wt liefde bemint 
die met wysheyt regeert, end allendingh versint 
die d'onnoosel bevrijdt, oock altijt wilt bewaren
die Sion voorstaet met alle Godts dienaren 
als een recht voester-heer van godes Kercke in de noot 
die ghy nu hebt verlost van d'ellendich beswaren
oorlof leven der goede, en aller quaden doot 
der weduen soeten troost, den weese hulper groot 
Adieu den rom en prys van mannen ende vrouwen 
oorlof princelyck voerst daer wy eeuwich by blyven. 
als een vader het kint tot het gemeyn welvaren 
die met goetheyt en deucht alle quaet onderwint. 

Oorlof princelycke prince overal hoogh gepresen 
eenvoudich ende oprecht, verre van het bedroch 
die u selven niet en soeckt, maer veel eer te genesen 
die wonden van het lant, ia al moest het oock wesen 
ten coste van u lijf, goeden end'haven noch
die oock als Constantijn in all uwen wech toch 
Christum voor ooghen hebt, en soeckt hem te behagen 
die u verwinningh geeft, door zijn genade doch 
en sal gelyck het stof u vyanden veriaghen 
met alle het groot mis-bruyck oorsaken vande plaghen 
de Spaensche tirannije wt den lande verdryven 
Oorlof princelyck vorst, daer wy eeuwich by blyven
Schade leer u. 
