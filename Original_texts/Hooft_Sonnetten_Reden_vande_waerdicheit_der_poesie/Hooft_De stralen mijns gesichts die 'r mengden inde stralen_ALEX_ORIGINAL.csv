De stralen mijns gesichts die 'r mengden inde stralen,
Van vwe schoonheits glans, en van v oogen claer,
Weerkerende tot mij, soo brachten sij met haer
De waere Beeltenis dies' onvoorsichtich stalen,
Van t aerdichst dat natuir deed' in v voorhooft malen,
En t' waerdichst van v geest, datmen mach lesen daer.
Dees voerdens' in mijn hart, dat voelende t' beswaer,
Maeckt van de noot een duecht en gaet haer selfs in halen.
Sij maecktent tot een kerck daers' als godin geÂ‘ert,
Gestadich t harte dwingt tot vijerige begeert
Van t' geen dat haer gelijckt, met hete blixem koortsen,
Voor overst van mijn siel daer werts' erkent alleen,
En van den drang van mijn gedachten aengebeen
Daer branden tot haer eer duisent en duisent toortsen.