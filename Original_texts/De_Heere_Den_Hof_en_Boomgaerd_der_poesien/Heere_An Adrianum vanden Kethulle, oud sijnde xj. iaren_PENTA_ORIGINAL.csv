Kind in ghedaente, maer man in ghewercken:
(Want ghi sijt ghetelt, met de wise clercken,
Ic zwighe waerin ghi elcken passeert)
Hoe sal de wijsheit noch in u verstercken,
Als ghi alree' (soomen experimenteert)
Hercules wercken doet, en triumpheert
Met de ghelaurierde in uwe thien iaren?
Ende in Ciceronis conste floreert.
Noyt meynschen (als ghi) zo begaeft en waren.
Wie sagh oyt kint spelen op Phoebus snaren?
Oft met de neghen Musis verkeeren?
Wie zagh oyt moeder zulcke vruchten baren?
Wat mensche dede sijn lant meerder eeren
Dan ghi ons vlaemsche doet? dies zal ic leeren 
Zinghen uwen lof, op mijn simpel liere.
Liefde sal mi de materi' vermeeren,
Die ic met v hemelsche penne verciere.
Hemelsch' (seggh' ic) want het is de maniere,
Hemelsch t'heeten' dat noyt eenigh meinsche en dede
Soo iongh van iaren. Dies ic niet en viere,
Te segghen': dat ghi siit elcs meester mede,
Int schriuen metter penne, naer u zede:
Soo d'experienti' elcken maect bekent.
Want Pallas hof, is, met verwonderthede,
Grootmakende u gratien excellent.
Gh'eel Europa spreeckt van ons sté' van Ghent,
Daer alsulc een bloeisel is uutgheresen:
Dat voor sinen rijt van siin vruchten sendt,
Tis in u dat wi van Christo lesen,
Diemen tsinen twaelf iaren bevant,
Onder de Doctoren, die hem seer presen
Van siin antwoorden, en groot verstant.
Also elck deur u wijsheit abundant
Verwondert is, Ù wonderlicste kint:
Die (in dsté' van kermesspel) neemt in d'hant
Der gheleerder boucken, die ghi bemint.
Wat salt noch werden, dat alzoo beghint?
Ic en weets voorwaer niet, maer can verstaen
Dat God inden wil heeft, end' is ghesint
Van u te maken een veurbeelde zaen,
Oft een meesterwerck, van dat hi heeft ghedaen,
Op datmen hem in u soude altijt louen:
Want de goede gauen, commen van bouen.