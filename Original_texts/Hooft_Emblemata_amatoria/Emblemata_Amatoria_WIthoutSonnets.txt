Op laestverleen Maydagh, Maydagh, die is vercooren 
Wt al de daghen soet des Lentes nieughebooren,
 Van t Minnedraghers gildt, om met danckbaren sin, 
Iaer-offer uyt te reen, swanck Venus de Godin 
Haer lieve lachend oogh eens over heen de scharen
 Die yvrich tot haer dienst, en overgheven, waren
 Ter aerden neergheknielt, om offerand te doen
 Met Wieroock suyver-breyn, en versche Roosenhoen; 
En in t aenschouwen van soo veel, die op haer wachten, 
Gheneucht rees in haer borst; en lust in haer ghedachten, 
Om styghen thalver lucht, van waer zy te ghelijck 
Sach op en nederwaerts haer wijtverbreyde rijck.
 Zy oversloech t gheslacht der sterffelijcke dieren
 En liet haer snel ghesicht doors Hemels oorden swieren, 
Die zy beseten vant met onghemeten Goon.
Saturnus met zijn star in t hoochst; die haer gheboon,
Stockoudt, noch volghen moest en Phillyra gaen vryen.
Daer aen Juppijn berucht met soo veel snoeperyen,
Als meenichvouwde vondt wel van hem wordt vertelt,
Nu swan, nu starcke stier, nu weer becoorlijck geldt.
Daer nae den strengen Mars, dien zy zijn croese sinnen,
Int branden van den strijdt, en dulle lust van t winnen,
Int jaghen van t ghescheurt en overrompelt heyr,
Alsoo te ontlaten weet, dat toom en gladde speyr
Doort walen van zijn moed, hem uyt zijn handen druypen,
Als zy hem gheeft een wenck om tot haer in te sluypen.
En daer nae Phoebus schoon, die dickwijl heeft gesmaeckt
Haer lieffelijcke cracht; die, in zijn hart gheraeckt
Heeft uyt den Hemel hooch ter aerden moeten dalen,
Ent hulsel Conincklijck van zyne gouden stralen
Verworpen, om een staf van een Olyven tack
Te grypen in zijn handt, en cleen een harders pack.
Den cluchtighen Mercur zijn soeten val int praten,
Noch schallickheyt doortrapt en hadden moghen baten,
Doe zy met Herses min ontstelde zynen gheest;
Hy had al mede van dat evel sieck gheweest.
De slaperighe Maen haer waterighe sinnen
Ontgingen daerom niet den heeten brandt van minnen;
Wanneer zys middernachts te dalen neder plach,
En custeEndimion daer hy in slape lach.
Int cort, zy vandt de Goon van minste tot den meesten,
En t middelbaer gheslacht der langlevende gheesten,
Haer en haers Soons ghevaen; aen yder zy vernam
Littekens van zijn pijl, brandttekens van haer vlam;
Donentlijckheyt haers rijcx sach zy haer openbaren.
Doe spranck haert hart van vreucht en reesen al haer aren.
Doe gaf de roem haer borst menighen soeten prick;
Des zy de vlugghe Min toe sprack: mijn Soon, dien ick
Alleen voor al mijn cracht en groot vermoghen houwe,
Als ick den omvang woest vans werelds ront aenschouwe,
Wat Godheyt ken het Hof des Hemels ons ghelijck
In breedtheyt onbepaelt van eeuwich streckend rijck?
Of in waerdye van de gheen die voor ons knielen?
Of in het schencken mildt van wellust aen de sielen?
Want weldoen meest de Goon van schepsels onderscheyt.
Het Smeeckertjen de Min heeft hier op dus gheseyt,
Wel machmen, Moeder Lief, ghetuyghen sonder looghen,
Dat gheene Goon by ons houden of halen moghen,
Maer is den spijt des niet te grooter, datter zy
Op aerden t laechste rondt, soo snooden kettery
Dat zy ons niet alleen en weyghert Eer, maer lastert
V voor oncuys, my voor een aterlingschen bastert.
Van ons comt, segghen zy, den menschen gansch geen goedt;
Ghy hebt my afgherecht van joncx en opghevoedt
Op alle guytery; ons moghen zy het dancken
Dat reuckeloosheyt slof en ontrouw by haer bancken.
Onnutte sorghen swaer worden van ons ghebroedt;
En sorgheloosheyt weer, daer sorghe wesen moet.
Versuym, en quisting sot, verwartheyt en beslommering,
Ghebreck, armoed, ellend, en knaghende becommering.
En twist, en quaet vermoen, jae scheuring, oproer, crijch,
En duysendt plaghen meer, die ick om kortheyt swijch,
Waermede dat wyt al verwoesten en verwilderen.
Dus leelijck wetense ons by yder af te schilderen,
Om rooyen uyt onseEer en aensien, taller uyr:
En mochten zy begaen, zy geltten de natuyr:
Soo dat, indien wy haer niet schrickelijck en straffen,
Tsal worden een ghewoont op onsen naem te blaffen,
Met goddeloose tong. En wie sal echter dan
De schoone Venus met de Minne bidden an,
Of legghen offerand ootmoedich op dAltaren?
Hier op sey Venus, soet van harten. Laet dat varen;
Gheweldt tegen gheweldt, mijn Soone, dats bescheyt:
Maer reden moeten zijn met reden wederleyt.
Indien ghy ginckt de saeck, met strafheyt streng beginnen,
Ghy soudt alleent ghelaet en niet het harte winnen.
De vreese veynsers maeckt: deerbiedicheyt in t hart,
Door de weldadicheyt alleen, vercreghen wert.
Gheveynsdeeerbiedicheyt can gheenen God vernoeghen,
En licht wint ghy met reen, die sich tot reen wil voeghen.
Des die gheen reden acht, ist niet te pyne waert
Dat ghy tot veynsen dwingt, en met de straf vervaert:
Noch heeft de strafheyt dit; dat als men wil behoeden
Met haer, zijn reden goedt, soo gheeft het een vermoeden,
Dat elders soecktmen hulp, en swack de reden zy.
Dus is het nut noch recht te straffen kettery.
Maer soeckt met onderwijs van reden haer te winnen.
Vrouw Moeder, sey de Min, hoe soudick dat beginnen?
Ick ben mijn kintsheyt nauw ten eynden, die ghy weet
Ick meer in leeren doen, als praten heb besteedt.
Mijn handt meer als mijn tong bekent is allen oorden,
De wercken zijn my veel ghereeder als de woorden.
Maer oudt de ketters meest en wel ter tael altoos.
Doe Venus: Ghy daerom en zijt niet tongheloos,
Of schoon de daden cloeck, boven uw uytspraeck pralen.
Derhalven volcht mijn raedt; en gaet henlie verhalen
Als Onderrechter, datmen niet misbruycken dan
De goede dinghen, en oock meest de beste can.
Dat wy gheen oorsaeck zijn van de ghemelde quaden,
Maer dat zy lieden, die, selve op haer halsen laden,
Door dien sons bruycken vaeck heel sonder onderscheydt
Van rechte maet, en tijdt, en van gheleghentheydt.
Is lieffelijckers yets op aerden vroech of spade
Als Libers, uwes ooms, verheughende ghenade?
Nochtans donmaticheyt die weetse te besteen
Tot stichting van misval en duysendt swaricheen.
Wilt soo de lusten van der Minnen brandt ghebruycken
Dat zuyt uw kintsch gebeent het merrech niet en suycken
Noch dats u drooghen uyt den Ouderdoom ghecromt.
En port de Minne niet eer hy van selve comt.
En legt uw Minne daer ghy vaylich moocht ghenieten:
Of immers daert ghenot is waerdich de verdrieten.
Wie dese les betracht die weet ons beyden danck.
Laet dese reden, Soon, op Aertrijck, gheven clanck,
Met welbereede tong, en onderrecht de dwasen;
Of blaestse een Minnaer in, om voor u uyt te blasen.
Twas wel van zynen sin. Des seyd hy: Ick weet raet
En sonder meer quam my verschynen in den staet,
Waer in hy wort ghesien van t eeuwich hof vol weelden.
En laste my: ick souw dit schryven voor de Beelden
Die van gheleerder handt hier nae gheteeckent staen,
Op dat de gheene die somtijds sal [v]inden aen
Het Minnen quelling vast, hem daer af niet verleyden laet,
En gheef de Min gheen schult, maer sMinnaers onbescheyden raet.
O Venus Voestervrouw, uw vlammen niet en dooft
De grondeloose Zee: Ghy steeckt om hoogh het hooft.
Deckt vry uw vlammend hart met minneloos ghelaet; 
Ick sie doort glasen schildt, datje mijn niet en haet.
Van soo veel schoonen, die des Werelds dop bedeckt, 
En isser niet als een daer hart en zin nae treckt.
Van Minnaers daden claer tgherucht volmondich spreeckt, 
Wanneer der Minnen vlam een edel hart ontsteeckt
Al verght de Min my veel door stadich ongheval, 
Hy moet my buyghen lang, eer hy my breken sal.
Nu heft ghy overend, dan druckt ghy my heel crom, 
Ach wreede speelzieckt! Min hoe springdy met mijn om?
Tis wat; als my mijns Sons almachtich ooch aensiet: 
Maer decktse haer aenschijn; dan ben ick my selven niet.
Mijn flaeuwe leven bleef verdelcht van onghenoecht, 
Soo ghy de dorre doodt niet van mijn lippen joecht.
Ick quijn; een ander sal mijn Lief haer trouw ontfaen: 
Twee Roosen even schoon deen plucktmen daer blijft staen.
Het slaen verweckt de vonck uyt sKeyselsteens quetsuyr, 
Int slaen van ramp soo blijckt en blinckt het Minnevuyr.
Mijn Vrouwe blinckt, en set haer claerheyt andre by; 
Tis weerschijn van haer glans, lichter yet goedts in my.
De Minne kluijft mijn vleijsch, ick rammel in mijn huijdt; 
Aen andre dient de Lamp, haer selven teert zy uijt.
Verwondert u de vlam? O Min, tis weynich reens: 
Het hart des Minnaers brandt en tziddert al alleens.
Een lidtmaet dat ick voed, my in den strick verwart; 
Dats tooch: door dese wondt vaert my de pijl int hart.
Het leven van de windt baert leven in de gloedt: 
Soo leeft met my mijn Lief, die leeft en leven doet.
Die Minnes strengheyt vrucht, coom zynen oorspronck veur; 
Met my ist al te laet, het moeter nu mee deur.
Het glinstren van het Glas een heeten brandt verweckt: 
Mijns Vrouwen glans, aldus, met Minne thart ontsteckt.
Des middachs steeckt de Son, die soet is als het daecht,
Soo wast der Minnen brandt hoemense langher draecht.
Of menich Minnaer, elck om strijdt, zijn brandt ghetuycht, 
Maer, een, die tot my past, het pit mijns harten buycht.
O valsche Spieghel diep schijn ick in u te staen; 
Maer sietmen, tastmen wel, het isser ver van daen.
Altijt hoop, nemmer heijl ben ick tontfaen ghewent, 
En wat ick loop of jaech, mijn slooven heeft gheen endt.
Wel is het Wieroockvat schoon, aerdich en wat rijcx,
Maer branden t harte dan waer t eerst wat Goddelijcx.
De couwde vuijrslach vuijr, int drooghe voedsel, plant:
Couwd is mijn Lief in haer, in andre stichtse brandt.
De Son verguldt de Maen haer silvren aenghezicht: 
Dus houd ick oock te leen, van u mijn Lief, mijn licht.
Woorden int oor, tot loon voor langdienstighe Min, 
Zijn winden in een net, men vaerter uijt end in.
De windt blaest op, en uijt, de kaerssen, daer zy streeft: 
Mijn Vrouw heeft oock een cracht, die Sielen neemt en gheeft.
Ick vlie niet, ofmen schoon mijn kercker open doet: 
Ick ben te wel ghewent, mijn dienst is al te soet.
In vancknis voedert my de Min; en was ick vry, 
Het ongheluck had onghelijck meer machts op my.
Met lecker hoop, de Min staet om te locken breedt: 
Maer tAes bedeckt den Hoeck, vast ismen, eerment weet.
Terwijlmen jockt en lacht, maeckt ons verloopen glas
VernielsterVenus van die VoesterVenus was.
SOo'ck heb ghemint, en min, en onghetroost moet blyven,
'Ken laster u daerom jonghe Cupido niet: 
'Ken sal de tedersachte Venus niet bekyven: 
Noch oock niet de Godin oorsaeck van mijn verdriet.
Medoogend Venus is: haer Soon kan niet bedroeven: 
En mijn Godin versmaet t'onwaerdich met bescheyt. 
Soo die het blinde Kint zijn schicht niet mochte proeven, 
Dat wijt ick de Fortuijn en mijn onwaerdicheyt.
De Vlam die, sonder eyndt, mijn harte brandt van binnen, 
Die sachte wondt des Pijls my niet te lyden gheeft: 
De Min doet my gheen smert, maer haer ghebreck van minnen, 
Die d'overschoone borst te seer bevrosen heeft. 
Voor uw Altaer Godin ick dickwils heb gaen knielen, 
V biddend' om verghif soo ick rechtvaerdich lee: 
Maer mijn versmaen ghebeen, soo s'uyt de mondt my vielen, 
Voerd'se de lichte windt al nae de dulle Zee.
Wist ick dat, in mijn smert, uw Godheyt schiep behaghen, 
Ghelijck als die in my gheen hulp te toonen doet, 
En dat u was een lust de wreetheyt mijnder plaghen, 
Ick werd licht altemild van eyghen siel en bloet.
Of meend ick door de doodt van liefde vry te raken, 
Die sonder wederliefd' veel beter waer verjaecht, 
Een spaensche lemmer in mijn borst de wech soud' maken, 
Voor d'onghemeten brandt, die'r in besloten knaecht.
Maer is mijn droeve clacht onwaerdich uwer ooren; 
Ick kent helaes en neem in teghenspoet ghedult. 
Niemant sal u voor wreet van my beclaghen hooren; 
Ick gheef mijn avontuer en cleen verdienst de schult.
Ver uyt de straten eng, en woelighe canalen, 
Als 'snachts slaeprighe windt de Zee sacht overwayt, 
Ick op de stille vloedt mijn clachten sal verhalen, 
Die niet en antwoort dan 'tgheen datmen selve seyt.
Een Visscher die't verstaet, dewijl hy leyt zijn laghen, 
Sal segghen nae mijn doodt, al waer zijn hart versteent: 
Alhier ist daer den armen Minnaer plach te claghen, 
Die nu in Plutoos hof zijn avontuyr beweent.
INdien het claghen kan versachten d'onghenade 
Van't wanckelbaer gheluck, soo claech ick niet om niet. 
Maer claech ick te vergheefs, het is een cleene schade, 
Verlies van clachten, voor die't al verlooren siet.
Den Hemel die beschreyt, met uytghstorte stroomen, 
Door mededooghentheyt, de grootheyt van mijn quaet: 
En't suchten van de windt beweecht de droeve boomen, 
Om te beweenen mijn bedroefd' en banghe staet.
De blygheestighe May heeft sellefs een mishaghen,
In haer cleenoodge' en pracht, van bloemen menichvout; 
En went o Voghelkens uw teere stem tot claghen, 
Claghen, wanneer ghy Minneliedtjens quelen soudt.
ICk loof' de suchten die mijn banghe borst verstoppen, 
Maer las die vallen al den Noorden windt tot buyt. 
Mijn tranen vlieten neer onder de reghen droppen, 
Die vloeyen over straet, wie salse'r lesen uyt?
Ach ysers alsoo hart als 'thart van mijn Godinne? 
In wreetheyts teecken, die gheverruwt zijn met bloet: 
Ghy weeckt soo luttel van den heeten brandt der Minne, 
Ghelijck haer stalen hart van mijn nabye gloet.
Ach ysers, om my't hooft soo wreedelijck te bieden, 
Wat oorsaeck hebdy doch? ist trouheyt voor u Vrouw? 
Helas dat's misverstant: want het can wel gheschieden, 
Dat ghy my jonste toont en blijft haer even trouw.
O wellecome slaep by de vermoeyde dieren, 
Is dit rechtvaerdicheyt sachtsinnich soete Godt?
Mijn hart is aen de zoo, ghestoockt met duysendt vieren, 
En zyne stoockster slaept, och hoe verscheyen lot!
Als ghy haer ooghen luyckt blijft voor my niet t'aenschouwen.
Waerom dan luyckt ghy niet mijn ooghen te ghelijck? 
En wil zy, eeuwlijck, mijn haer ghesicht onthouwen; 
My haer niet lievers dan uw eeuwich duyster rijck.
Het schrickelijckst in't ghepeys van d'aldercloeckste Mannen, 
D'ontsichelijcke doodt die sal my vallen licht: 
Indien dat ghy uw Slaef, aerdsche Godin, wilt bannen,
Van u vermoghen ooch en heylich aenghesicht.
Vermoghen is uw ooch; en uw beleeftheyts zeghen 
Verheert de Werelt, doch boven al mijn hart.
In 's Hemels onghenaed, in felle windt, en reghen, 
Blinckt uw beleeftheyts glans, en dubbelt my mijn smart.
Mijn smert, om dat ick sie dat ghy, uyt mededooghen, 
En louter overschoone goetheyt uws natuyrs,
De schoon ghevanckenis my weyghert uwer ooghen, 
Verbreeckt uw heusschen aert, en wert van heusheyt stuyrs.
Van heusheyt wert ghy stuyrs. dit hartseer doet my quynen;
Dat ick dees heusheyt hoogh gheensins vergelden can. 
Ick sie door nevels dick uw heusheyts Sonne schynen, 
Joffrouw verberghtse niet daer is gheen berghen an.
MEdea onbeweecht, in wiens verwoede borst
Is felheyts droeve nest; die niet dan wreetheyt dorst;
Wt wiens vernist ghesicht, noyt eenen traen en viel; 
Met u verstaelt ghemoet, en onbeweechde siel.
De langduyrighe coud maeckt ijs tot Cristallijn.
Door coud acht ick u hart in steen verkeert te zijn. 
Maer't ijs in steen verkeert en blijft niet langher coudt: 
Daer u bevrosen hart versteent zijn coutheyt houdt.
Kijckt vry door't gulden glas en boet u lust aen my. 
Het bittre weder is soo bitter niet als ghy. 
Van binnen quelt my brandt, van buyten quelt my couw. 
Een dobbeld Martelaer tot schouwspel van mijn Vrouw.
Ondrachlijck is mijn last ondrachlijck is mijn leyt. 
Ick laster oock de Min door onverduldicheyt.
V strafheyt loopt te hooch, mijn lyden is te groot.
O jont my een van tween, het leven of de doodt.
Mijn vreuchde neemt begin, soo ghy my't leven sendt. 
Of jont ghy my de doodt, soo neemt mijn smert een endt. 
Dan nae mijn leven of mijn doodt verlangt ghy niet. 
Maer nae mijn sterven wel, daer ghy u lust aen siet.
Waerom betovert ghy en treckt met cracht mijn sin, 
Indien't u teghen is dat ick uw aenschijn min? 
Of soo u niet mishaecht mijn brandt dus vast ghesticht,
Wat bant ghy my van u vermoghen aenghesicht?
Serpsoete Toveres, of waendy dat de wint, 
Wiens overfelle coud' men onghenadich vint,
Wt blusschen sal den brandt van mijn mistroostich hart? 
Ach neen want door de wint de vlam onsteecken wart.
VErheven grootsche siel die 'swerelts doen belacht; 
Die Rijckdoom boven maet, en heerschappy veracht; 
Eerwaerde wyse Vrouw, die met u hooch verstandt, 
Der andren glans verdooft, en zeden maeckt te schandt.
Dit's mijn hoochdraghentheyt, dit's al mijn hovaerdy,
Dat u verheven siel comt over een met my.
Dit's al mijn hooghe moed dat ick u waerde ken;
Dit's my mijn vryheydt waerd dat ick daer slaef van ben.
Mijn Vrou, ick ben u slaef nu heel, want ghy verwondt, 
'Tweerspannich deel mijns harts, dat u noch teghenstondt;
Wanneer u heuscheyts cracht beweechde mijn ghemoet, 
Ghelijck de sachte slaep den afghesloofden doet.
Vol oproers was mijn borst, vol felle windt en brandt;
Een onbesuysde storm quelde mijn inghewandt;
En mijn verdoolde gheest was heel met twist beroert;
Dewijlmen in mijn hart een heftich oorloch voert.
Mijn Vrou 't verwonnen deel van't hart was op u zy;
En't onverwonnen deel weygherde slaverny;
Hier was een harden strijt, tot dat u heusheyt quam,
Die licht de rest van't hart vermeestert innenam.
Ghelijck den sachten slaep, die veel ellenden sust,
De moede leden stroockt met aenghename rust:
Alsoo u heusheyt, die van't hart was langh verbeyt,
Streelt my't ghemoet, met noch heftigher sachtigheyt.
Door u verwinningh Vrouw eyndicht den harden strijt.
In mijn verwonnen hart ghy de Princesse zijt:
Daer u verheven deucht op't rijckst gheschildert staet,
Ach soete slaverny die boven vryheyt gaet!
INdien men poocht mijn hart van mijn liefs hart te scheyden, 
Ick ducht het niet sal zijn dan schadelijcke moeyt:
Want scheuren soumen eer de harten van ons beyden, 
Als scheyden op de plaets daer zy zijn tsaemghegroeyt.
Mijn brandt trock uyt haer hart, om't myne te versachten, 
Soete goedwillicheyt, een verfrisschende douw; 
Waermee mijn hart bedouwt is vruchtbaer van ghedachten, 
Die niet dan knielen staech voor't outer van mijn Vrouw.
Ghedachten die my staech haer deuchden comt vermanen,
Maer boven al haer jonst, die zy my waerdich maeckt: 
Waerom laet, in de vreucht mijns siels, het lichaem tranen, 
Soudt voorspoock zijn van ramp dat siel of lichaem naeckt?
Soudt wel zijn dat ghy vreest, (elaes!) dat mijn Godinne 
Haer goedertieren jonst afwennen mocht van dijn?
Verslaet u niet soo seer, want bonden Liefd en Minne 
Mijn hart soo vast aen't haer, zy bonden't haer aen't mijn.
Heylighe Liefd en Min, wiens aenghename boeyen 
Waerder als vryheyt waert wy achten bey ghelijck;
Gheeft dat ons harten soo vast in malkander groeyen, 
Dat daer gheen teecken van verscheydenheyt en blijck.
WEet yemandt beter saus als hongher tot de spysen, 
Of bedde dat soo sacht als vaecke slapen doet, 
Weet yemandt beter smaeck, in dranck, als dorst te wysen 
Of kooptmen dees om gelt, soo acht ick rijck zijn soet.
Indien de Winter meer zijn handen vreest te senghen 
Aen't Armelynen voer, als aen een Wollefs vel; 
Of kan een ruym paleys veel meer ghemacks in brenghen; 
Als maetlijck huysbegrijp, soo wenscht' ick Rijckdoom wel.
Indien de Rijcken met beminde bedtghenoten 
Veel beter zijn voorsien dan de ghemeene lie; 
Of soo de Rijckdoom ware liefde kan vergrooten;
Soo dunckt my, dat ick in de Rijckdoom voordeel sie.
Maer soo Saletten met ghetapisseerde wanten,
Teghen de couw en't nat niet meer doen als een hut;
En't hangsel gheborduert om gulden Ledicanten;
Gheen commerlijcke sorgh noch heete koortsen schut.
Maer soo den hongher en de dorst zijn licht versadich;
Verbetert gheene Wijn zijn smaeck in't gouden vat; 
Soo uyt het midden der bancketten overdadich, 
Niemant met goe bekoomst, en smaeck, meer eet als sat.
Maer soo de kleeren die van't goudt en silver craecken, 
Met glinsterich ghesteent en peerlen dicht besaeyt, 
Zijn gheen bequaemer dracht, als zijd' oft wollen laecken, 
Dat met seer luttel, oft gheen steecksel is benaeyt.
En soo een bedtghenoot schoon jonck ghelijck van sinnen, 
Onder ghemeene lien, die veel zijn in't ghetal, 
Veel eer, als onder weynich rijcken, is te vinnen; 
Soo vraech ick waerom datmen rijckdoom wenschen sal.
Seyt yemandt dat een mensch is tot het schoon gheneghen, 
Het ooch door't schoon verheucht door't leelijck wordt ghequelt. 
'Tis clare waerheyt dat ick hebber gantsch niet teghen, 
Het schoon ghesicht vermaeckt maer sien en kost geen gelt.
Aenschouwt d'eerwaerde Son, en het bescheyden wercken, 
Des gheestighe natuyrs, dit's schoonheyt in haer kracht.
De kunst is bootsery. Seght ghy, door 't stadich mercken 
Wortmen dit ras ghewoon? soo doetmen oock de pracht.
Of bidt ghy't Avontuer dat het u wil verlienen
Rijckdoom, om landt en lie te kryghen in voochdy? 
Alsmen die recht ghebruyckt, soo moetmen't ampt bedienen.
En sorgh voor ander lie dunckt u dat heerschappy?
Of waendy dat de eer alleen is by de Rijcken? 
Bestont de eer in schat daer zy niet in bestaet, 
Soo sou Fabricius voor Crassus moeten wijcken, 
In Eer, daer hy hem nu ver in te boven gaet.
Bestont de Eer in schat, wat roemen cond hy draghen? 
De gheen die seyde dat zijn meeste hovaerdy, 
Was dat hy had gheslooft met moeyten al zijn daghen, 
En (danck rechtvaerdicheyt) noyt quam hem rijckdoom by.
Eer is het lof des Deuchts. maer hier is niet te setten 
De wanckelbare roep des vollicx licht als wint,
Teghen het braef ghekrijs, en 't stadich lof trompetten,
Van uw vernoeght ghemoet, daer Deucht haer Eere vint.
Is Rijckdooms overvloet en staet niet waert te wenschen, 
En is de ware Eer 't vernoeghen van't ghemoedt: 
Soo zijn de wenschelijckste dinghen voor de menschen
Eerlijck ghemoet, en luttel sorgh, en matich goedt.
In plaetse dan van een van Godes beste gaven 
Soud ick verkryghen niet dan ydelheyt en rouw,
Indien dat ick verliet om overvloet van haven, 
Om staet, of 'swerelts eer, een waert verkooren Vrou.
'TGhemoedt herwenscht verloren vrolijckheden,
En wentelt in den schijn des tijdts verleden, 
Wanneer't de stappen siet die't heeft ghetreden.
Hoor ick haer naem, of comt me min my teghen, 
Het bloet comt, uyt mijn teen, nae't hooft ghesteghen. 
V hartje, Lief, en voelt het gheen beweghen?
Waer zijn versoncken u soete ghedachten? 
Die't lichaem teer benamen vaeck zijn crachten; 
En heucht u niet, mijn hart, van d'oude nachten?
En heucht u niet, mijn hart, wat blye daghen 
Soo veelderleye vondt van kusgens saghen? 
Wat Goodtgen set my weer op d'oude waghen? 
'Tgheselschap van haer heusheydt wy bedancken.
Houdt vry, in Venus naem, de voorste bancken.
Ghy koost het krat, als wy, wist ghy de rancken.
Ick wou ghy waert ghepaert oock van ghelijcken.
Soo mocht het u niet beuren om te kijcken; 
En leeren ons in plaets van kussen prijcken.
Fy, datter uyren van die nachten liepen,
Die ons verwyten moghen dat wy sliepen, 
Dier ons de Goden tot haer weelde riepen.
Tot Hemels broot wy lepten Hemels wijntjen.
Toont ons, noch eensjens maer, dat soet aenschijntjen,
Ay goude Venus, met u malle kijntjen.
Maer vliedt de schoone Toveres van desen:
Haer onlust moet ick meer als myne vresen: 
Soo toont ons Venus vry wat koeler wesen.
VOochdesse van mijn siel, uytmuntend hooch cieraedt,
Die, op den top des lofs, in mynen sinne, staet;
Die sweeft door mijn ghedacht; die door mijn adren swiert;
En mijn vervreemt ghemoet, met soeten dwangh, bestiert.
Een treckjen van uw beeld noyt uyt mijn hart verdween,
Sint uwen glans, aen mijn te keurich ooch, verscheen;
'Twelck tocht nae't overschoon, en schoon by schoon versmijt;
Dies aecklighe' eensaemheyt den bloem mijns levens slijt.
Doch lichaems schoonheydt my mijn ruste niet en rooft.
Al flonckert 't gouden haer soo swaddrich om uw hooft. 
Al vlamt uw hel aenschijn van blanck en blosend licht.
Al straeldy Min en Eer, in't schricken van't ghesicht.
Al troont u handt gheleert, met vinghers wis en snel, 
Vlayende wysen uyt het sangrich snarenspel.
Al lockt uw soetste sang, met strelend lief gheluyt, 
De sielen opghelicht tot haer lichamen uyt.
In strickjens van u hayr mijin gheest niet is verwart.
Vw blinckend aenghesicht sticht my gheen brand in't hart. 
Van't schittren uwes oochs en word ick niet verblindt. 
Noch sangh noch konstigh spel mijn sacht ghemoedt verwint.
Maer wyse goedtheyts kracht, en 't nedrich braef ghelaet, 
Dat harten teer verquickt en harten trots verslaet,
Aerdighe gheesticheyt met soeten val vertaelt, 
Dees hebben, op mijn siel, verwinninghs eer behaelt.
Vervolch, op de selve wyse.
WAert ghy Penelope, en ick Laertes soon,
Tocht weygherd' ick, indien de Griecken my ontboon;
Ick dacht, ghelijck als hy: wat gelt my naem en eer,
Of dat ick Priams stadt, het onderst boven keer?
Al ghingh my Calchas aen, en leyde 't voorspoock uyt; 
Dat ick mijn Vloot te rug soud wenden vol van buyt,
Van silver en root gout, en van ghestickte kleen,
En slaven sonder tal' hy kreech tot antwoordt neen.
Ick gaf my uyt uw schoot, om gheenderley vertooch.
Ick waen ick veel te vast soud kleven aen uw ooch. 
Een lonckjen had ick daer af liever op den dach, 
Als dat, den heelen tijdt, 'tgantsch legher op my sach.
Doch waert dat vroomheyt eel soo prickeld' uw ghemoedt,
Dat ghy my, voor mijn landt, te waghen riedt mijn bloedt;
Ghelijck Pantheia' haer man, met harnas, heeft bekleedt, 
Van haer kleynoodjes spijs, doen hy voor Cyrus streedt;
Ick voer nae Troye toe. maer als het lach in as, 
En ick ontent de strandt, daer Napels nu leyt, was; 
Onnoodich dunckt my waer't, dat ick my selven vast
Met koorden, knoop op knoop, deed binden, aen de mast.
Loftuytery de kloeckst men vaeck becooren siet. 
Maer Meereminnen sang belas mijn ooren  niet. 
Al queelden zy haer best: Vlysses herwaerts jaecht, 
O alderbraefsten Heldt, daer Griecken roem op draecht.
My dunckt, al waer ick vry van keten en van snoer, 
Ick dede mijn Peilloot niet eens verwricken 't roer:
Maer hield mijn rechte loop, met stijfheyt van ghemoe, 
Nae d'Itacoische wal, op u, mijn leydstar, toe.
Mijn brandt, in spijt des tijdts, sou blyven ongheblust 
Der ZeeGodinnen min, noch der Princessen lust 
En sou den yver doon, die my tot uwaerts dreef; 
Noch stillen't wee, in't hart, daer liefd u naem in schreef.
De glaesde dochter van de glinsteringhe Son 
My, met haer goochelspel, wat marrens brouwen kon: 
Maer uw verheven deuchd te wi'en uyt mijn ghedacht, 
Had Tijt, noch Toovery, noch soet, noch suyr de macht.
GHy die, met sulck gheweldt, gaet uyt mijn bosem rocken 
Mijn teer ghevanghen hart, op weynich toeverlaets; 
Ghesworven heeft het langh ghenoech in onghelocken, 
Ach rooft zijn plaetse niet, of gheeft het beter plaets.
Maer is u elpen borst soo vol van mededoghen, 
Als wel uw reden en uw zeden gheven schijn; 
En alsser soetheyt vloeyt uyt uw vermoghen ooghen; 
Soo huyst mijn harte daer, en 'tsaller beter zijn.
Dan lust u, helder op te claren al mijn treuren, 
Godin, uw edel hart weer in mijn bosem voecht. 
Dus verre streckt mijn wensch. want of my schoon mocht beuren 
Vw lichaem, sonder 'thart; noch bleef ick onvernoecht.
O neske' Hippomanes! wiens wilde wufte sinnen 
De fluxe schoonheyt swichte', in Atalantaes loop. 
Vw duldeloose lust mocht licht haer lichaem winnen, 
Met gouden appels gloor; maer 't hart is niet te koop.
Belchsiecke Venus, ghy behoord' hem te vergheven 
Dat hy ten outer Duyf, noch Swan, noch Wieroock bracht: 
De wijl ghy hem gheleert hebt winnen boel en leven, 
Niet met uw eyghen, maer met mancke Plutoos cracht.
De Minne' Endymions deed quynen, en verdrooghen
Het sluymervallich hart, van de vergulde Maen.
Staech sliep hy; en zy lonckte op zijn beloocken ooghen, 
En kuste', en stroockte', en prangde', om't lusjen te versaen.
Ach waerom niet soo lief omhelst koude klippen, 
Als't lichaem daer de sin af elders is verwart? 
Wilt ghy my troosten, Troost? als ghy my leent uw lippen, 
Soo laet my eyghendoom ghenieten aen uw hart.
GHy Haylicheydtjens, die in bloemen, en in kruyden, 
V leghert, en beswemt de stroomen van de Vecht, 
Die zyne vloeden slecht, 
Sachtsinnich drijft in Zee, voor't hooghe huys te Muyden.
Godesjes dartel, die met danssen, rymen, quelen,
In weeldes keur, besteedt uw stadich jonghe tijdt,
Die't, nu te zijn ghevrijt, 
Nu selfs te vryen lust, met lacchen, jocken, spelen: 
Met wackre schallickheyt, nu selve te verlacken 
De gayle VeltGoon, als zy'r minst op zijn verdacht; 
En nu haer heete Iacht 
t' Ontloeren, achter't Riet, of achter d'Elsen tacken:
Nu, uyt het silvren nat uw stralende perruycken, 
En, min als hallef weech, het blanck doorschynich vel
Te toonen; nu weer snel, 
Indien u yemandt meent, des Minnaers brandt t'ontduycken.
Ghy hebt, ter eeren my, wel eer door jonst ghedreven 
Met kruyden groen ghepronckt het Aerdrijck, en de Lucht: 
Het zy, dat Venus vrucht,
Of SangGodin goet mijns u dat had in ghegheven.
Bloeyt noch uw soete jonst, en weet ghy te versieren 
Wtheemsche veruw en reuck van bloemen en van kruydt; 
Soo leestse keurich uyt;
Om my niet, maer de bruydt mijns heete ziels, te vieren.
Niet dat ghy comende' haer eerbiedelijck te moeten 
Sult, om het haylich hayr van Sonnelijcke glans, 
Gaen vlyen krans op krans; 
Maer pastse tot mijn hooft, en legtse voor haer voeten.
MIjn licht, doe d'eerste dach uw 's levens aemtocht leerde, 
's Becoorden hemels ooch soo teder op u viel, 
Dat hy het, zedert, noyt, van d'eedel gheest en keerde, 
En't lieve lichaem in besorchden arrem hiel.
All was het in zijn schick. de Goden t'samen schooten. 
De gouden Venus bloosde. en't onghemeten rondt 
Verstandelheyt, noch gheest, noch kracht, noch sin besloten, 
Dan t'uwaerts wel gheneycht, in zynen schoot en vondt.
All spraeckens', uyt een mondt, haer seghen even minlijck. 
Dies dauwden nederwaerts de gaven onghetelt: 
En spitsten u ghemoedt met deuchden onverwinlijck, 
Vw harssen met verstandt, uw ooghen met ghewelt.
Apollo die zijn jonst van niemandt overtreffen 
Tot uwaerts wilde sien, met Laur' in't hayr vertuyt, 
Bestondt dusdanich dicht met eenen op te heffen, 
En huwde met den sanck de weerklanck van zijn luyt:
Ghelijck ick yders vriendt verheughe, met mijn stralen, 
Al wat ghevoelen en wat gheen ghevoelen heeft: 
Wast dochter op, om soo met deucht, ghelaet, en talen, 
En val, en spel, en sangh, t'ontroeren al wat leeft.
Wt had hy. En, ghelijck verknocht met stercke banden
Is waerheyt aen zijn woort, beleeft het onse tijt. 
Dies, met haer eyghen handt, u Venus steld' in handen 
Haer scepter, daer mijn siel haer nygend onder vlijt.
V Sinlijckheden zijn my heylich waerde Wetten, 
O moghende Godin, die'ck onderdaenheyt bie. 
Ick kan noch dar, noch wil, daer teghen my versetten:
Maer open my uw hart dat ickse beter sie.