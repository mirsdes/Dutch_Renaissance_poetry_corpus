Wy Banderheeren in ghetale veel, 
Vlieden het Vaderlant , ons Aertsch Prieel, 
Meest al om weldoen, buyten eenich schult, 
Laet ons den Heere bidden om ghedult,
En meer ons sonden, dan Godts straffe haten, 
Des Heeren goetheyt sal ons niet verlaten.

Om tlijf te houden, men rijcdom begheeft, 
Met alle daer ons herte seer aencleeft: 
Om dedel Siele, daer Godt self in rust,
Mijden wy niet ons herten minste lust, 
Maer volghen die, teghen Godts gheboden,  
Daer door wy onse arme Siele dooden.  

Int vlieden van de Tyrannije fel, 
Ontsien wy arbeyt, moeyte noch ghequel:
Maer om tontkomen sDuyvels bloedicheyt, 
Verdriet ons tbidden met ootmoedicheyt: 
Wat baet de vrijheyt vander menschen banden, 
Als onse Sielen staen in Mammons handen.

Ons vyants vyanden draghen wy haet, 
Die tsnoode vleesch temmen tot onser baet, 
Daer teghen minnen wy onsen vyant, 
Dat is de sondelicke Middelwant ,
Daer door wy Godes troost in druck ontbeeren, 
So lang wy thert willich van Gode keeren.

Wy vluchten tLandt, maer niemandt boosheyt vliet 
Menschen betrouwen wy, ende Godt niet: 
Meer men na huys, dan na den Hemel hoopt:
Elc donghevanghens Beren huyt vercoopt: 
Wy clappen niet, dan van ons leet te wreken:
Hoe derren wy Godt om ghenade smeecken? 

Vergheven wy niet menschen ons ghelijck, 
Sal Godt vergheven zijn maecksel van slijck? 
Neen hy voorwaer, dus doet van u de wraeck: 
Bidt Godt, dat hy u Vyant beter maeck,
En segt dan vry, sonder u te vervaren: 
Vergheeft ons, als wy onsen schuldenaren.

Godt die toont ons zijn liefde in zijn Roe:
Blijft ghy hartneckich (mensch) so siet wel toe,
Dat hy de Roede niet verscherpe meer,
Oft dat hy zijn straffe niet van ons en keer, 
En ons int wilde moetwillich laet swerven 
Om in de weelden eewich te bederven.

Princen Banderheeren, tot Gode keert: 
Belijdt u sonde, u herten oock verneert
Onder Gods handt, end hem ghelaten  
Staet na Gods liefde, verlaet des Duyvels haet, 
Godt sal ons door die vander Maecht gheboren wert,
Ontbermen en minnen als zijn vercooren hert.
