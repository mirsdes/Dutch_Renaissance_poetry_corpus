Zoo d'Hebreeusche vereerbaert zijn met zulcke vrauwen 
Als Iudith, Hester, Susanna, ende heurs ghelijcke,
En soo de Griecken, met andre (naer mijn onthauwen)
Heur ooren opstaken, (alzoomen magh anschauwen)
Op heur vrome en constighe vrauwen autentijcke,
Alzoo achten wi vlaemsche, ons vereerbaert en rijcke
Met, oft deur u, die verre alle andre passeert
Niet alleen' in gauen uutwendigh oft publijcke:
Maer in tguent, dat aldermeest moet sijn gh'estimeert
Dats wijsheit en gheleertheit, die in u soo floreert
Dat ghi (inde plaetse dat ander dochters ghemeene
Met haer toyen oft pareren, sijn gh'occupeert)
V altijt besigh maect, in tstuderen alleene.
Dits u solaes ende recreatie reene:
Dits v moymaken, vercieringhe ende blanket.
Wel slachtende de Musae (zijt ghi anders gheene)
Emmers noyt yemant dan ghi en gheleeck haer bet.
Want dat eenderley is, u nature ende opzet,
Heeft mi eenen droom vertooght ende gh'openbaert:
Mi docht' dat ic u zagh (als een Palladis let)
By heur neghen dochterkens ende Nymphen vergaert
Op Parnassus bergh, ande fonteinen vermaert
Castalia en Hippocrena oft daer ontrent,
Al waer ghi soo tooghdet uwen constighen aert
Int spelen en singhen, met d'andre diligent:
Soo dat Minerua openbaerlic heeft bekent
(Rekent hoe wel ghi moett staen in heur gratie)
Dat ghy waerdigh waert, deur u gauen excellent,
Toeghevought te sine heurlier congregatie
Als de thienste Musa, dits mijn protestatie.
Maer al schijnt dit uut Poetsche fabels te rysen'.
Alderwarachtighst, is sijn significatie.
Want bouen datmen u van eloquenti' moet prysen
Int latijn, het welc ghi, (ic en weet deur wat ghysen)
In twee iaren hebt gheleert, so sidi gheresen
Noch inden hooghsten graet, vanden hemelschen wysen-
V seere besigh makende, in Gods woord te lesen',
Niet uut curieusheit, oft om tsine ghepresen:
Maer uut rechte affectie, tot God en sijn leere:
Navolghende het goet exemple in alle desen
Van vele ander diuersche maeghden in den Heere
Als Marcella en Paula, u ghelijcformigh zeere.
Ooc en wildy uwen talent niet employieren
Alleene t'uwen behouue, maer ooc ten vermeere,
Van uwen euen naesten in alder manieren.
T'oorconden van desen: magh ic wel allegieren
Vwe translatien niet uut fabuleuse gesten,
Maer uut zulcke autheurs die de kercke vercieren
Daer van een is, den gheleerdsten van ons ghewesten
Dats Erasmus, wiens leeringh' en hooghe questen
(Daer goede clercken heur an vervreesen te commen)
Ghy ouerstelt in duutsch, voor die niet, of ten besten
Latijn en connen, siet alzulcke sijn u waerommen.
Op dat u blomme zou voortbringhen ander blommen:
Op dat ghi u licht zoudt laten lichten en sien
Voor de meynschen die u dies sullen zaligh nommen
Prisende ons hemels Vader, den autheur van dien:
Maer op dat dit te meer soude moghen gheschien,
Laett de raschte clergesse, d'edel Druckerye,
Dese u wercken vermenighen voor alle lie'n,
Si zals wel vele copiren in curten tye.
Dit ben ic u biddende in dees mijn Posye:
Magh mijn bede u toch wesen eenighsins became,
Waermede ic my ghewilligh vertooghe en belye,
Om te verbreeden uwen lof, en schoonen name.
Anders ic mi van mijnder vermetentheit schame,
Dat ic mijn Musa (die seer verdient veracht)
Voor u darf ontdecken, al en waert ooc gheen blame.-
Maer ic hope ghy de goedertieren moeder slacht
Die skints ghewilligheit aensiet, en niet sijn macht,
En dat ghy alsoo sult mijn ionst' in danck' ontfaen
Al oft beter en wel van my ware ghedaen.