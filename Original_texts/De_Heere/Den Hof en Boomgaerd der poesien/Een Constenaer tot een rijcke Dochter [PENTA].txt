Al dat een magh weischen die hy bemint meerst
Dat verleen’u God, lief, zonder casseren
Die u wille maken, zo wel ghezint eerst, 
Dat ghy dit mijn briefken meught accepteren,
En om dat t'ouerlesen meught verneren,
Zonder u om sijn fauten te verstooren.
Ten sy dat ghy hem wilt fauoriseren
Zo moet ick wel een zeer stuer andwoorde hooren.
Tusschen hope en duchten leggh' ict u vooren
Daer my de liefde toe bedwonghen heeft:
En ghebruuct ieghens heur niet uwen thooren,
Naer dien ghy met elcken zachtmoedigh leeft.
Is zi t'onbeschaemt? dat heur blendheit toegheeft:
VVant liefde is ghemeen'lic (zoo menngiert)
Vierigh, kindsch, en blend, ia onghemaniert.

VVildy vraghen waerom ick zoo staut ben
Dat ick cleyn wormken naer u darf steken?
V discretie (waer op ick ghebaut ben)
Zal my excuseren van die ghebreken:
Aenmerckende hoe dickmaels datt is ghebleken
Dat een dochter rijcke oft hooghe van state
Traude eenen Ionghman, niet waerd by heur gheleken,
En dat nochtans met God, en t'haerder bate
Oock met alder eeren: want in dier mate
Men zulc een dochter niet verwiten en can
Dat zi heur vercoopt, welcke zede ich hate,
Ghelijc die tgoed trauwen, en niet den man:
Maer men moet haer dees eere naerzegghen dan,
Dat zi uut liefden heur lief trauwende is.
Zulck eenen band eerlick en vast hauwende is.

T'is waer ick b'hoor te beghaeren gratie,
Voor die mijn onwaerde, en u waerdde anziet:
En dat doe ick ghaerne talder spatie:
Ic hebbe, (dat darf ic wel zegghen) yet
Te weten scienty', hoogh'lic te prysen,
Daer rijckdom navolght, die eere gheschiet:
Makende my edel, maghmen bewysen.
Vande reste (eyst dat daer af questen rysen)
Mak' ic u iuge, Ù schoonheit alder vrauwen,-
Wiens goed' ooghen (naer alder minnaers ghysen)
Alle dingh med faueure zullen aenschauwen:
VVant daer liefde is, is vulmaectheit veel eer,
Zoo dat u niet en faelt in zulcker vauwen
Als ghijt al meucht hebben,wat weinscht ghi meer?

Ghy vreest, dinck ic, het spotten vanden lien ooc
Naemt ghy my, die zeere wel zoudt gheraken
Aen een rijc Eelman, tmocht wel gheschien ooc:
Maer maerct eens (bid ic u) voor alle zaken
VVatt nu zijn daer zi edelmans afmaken,
Ende ghy, die zijt recht edel van zede,
Sult u vreesen, heuren cant te ghenaken,
Lieuer verzekert te zine van in vrede
Met mi te leuen, (zoo de wyse oynt dede)
Dan om weynigh ghoeds te stane in dangier
Van een eeuwighe onruste t'hebben mede:
Twelck te schuwen is, als een helsche vier,
En dat zoude u certeyn ghebeuren hier
Naemt ghy yemand contrary' uwen zin goed
Die alsoo ghoed behuud, gheen ghewin doed.

Mijn cause is goed dat derf ick schriuen wel,
Rest dat God (die alle zaken is machtigh)
In u, mijn woord, zoo doe becliuen wel:
Dat ick mocht u grati' wesen deelachtigh.
Ick heb' hem altijt ghebeden stantachtigh
Dat hy my niet en late in liefden dwalen:
Maer die ick minne eerst met herten voordachtigh
Dat my die ghebeure: zal dan God falen-
Die elcx ghebed verhoort naer sijn verhalen?
Alst dan Gods will' is, en niet t'uwer schade,
Laett uwen wille tot den zinen dalen:
Als die hem gheel steld onder sijn ghenade.
Aldus doende en sal ick gheensins te spade
Mijn hope ghestelt hebben op u deught,
Gheeft mi goede andwoorde want ghijt vermeught.
V dienaer, vriend, ende lief ghetrauvve
Zal ende vville, ia moet ick blijuen,
D'vvelck my zou brijnghen in allen rauvve
Mocht ick in mijn beghaerte niet beclijuen.