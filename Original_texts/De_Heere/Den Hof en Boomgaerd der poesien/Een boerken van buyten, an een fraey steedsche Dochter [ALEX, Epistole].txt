Miin alderliefste end' alderzoetste minne,
Ic hebb' u zoo lief, met herte ende zinne,
Dat ic dagh noch nacht en can gherusten,
Als ic peynse om u mammen, ic meen' busten
Om u schoon wanghen, ende waerden mont
So spitet mi dat ic u niet terstont
Een zoen en magh gheuen te mijnder ruste:
Als ic bi u ben, ic verhoe van luste,
End' ic en can niet ghedueren God weett.
Ghy hebt noch eenen vryer die hem vermeett
V te minnen, ende dat tot minen spite:
Maer ic hebb' een langh mes, daermé ic af smite
Eenen dicken tack houts, ten eersten slaghe
Indien hijs te veel maect, tsinen meshaghe,
Sal ic hem naer zijn vleesch hauwen crachtigh wel:
Want als ic gram ben, ben ic zoo machtigh fel,
Al de knechten vanden dorpe ontsien my,
End' ic zaudt al om v waghen, ia ic vry.
Dus bid' ic u, dat ghi my ooc wilt minnen,
Ende comt dese kaeremesse t'onsent binnen
Teghen dan zullen wi een vet vercken slaen,
En backen taerten, coecken en vlaen,
Ooc goet bier inlegghen, t'uwer eeren. 
Ic sal soo moy sijn dan, met mijn nieu cleeren,
Te weten' ic heb' een schaerlaken bonnette,
Daer ic een gente langhe vere op zette,
En eenen gauden streck, met quispels mé.
Ic sal een wambaeys hebben op de nieu sné,
Van root Camelot gheboordt met fluweel,
Ooc een hemde met zwert ghewrocht gheheel.
En mi moere, sal my thalf-vasten gheuen,
Een paer gh'ackelde caussens schoon bouen schreuen
Die ic rondsom sal vul nastelen steken.
My en sullen ooc gheen moy causs'banden ghebreken
Van schoon root lint, met maeillekens gheclanck.
Sal dat niet knechts staen, op die hosen blanck?
Ic heb' ooc eenen rock, niet om vermoyen,
Gheboort met trijp, en heeft xx. ployen.
Noch heb ic al, veel al, dat ic niet en schriue:
Maer ghi sullet sien comdy selfs metten liue.