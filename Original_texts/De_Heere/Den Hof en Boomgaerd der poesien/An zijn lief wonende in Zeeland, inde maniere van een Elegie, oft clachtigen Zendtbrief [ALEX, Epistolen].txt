Och dat my fortune noch zo weynigh is mede
Dat ick als Leander moet ouer d'water minnen!
Niet vreesende der zee tempeesten, zoo hy dede:
Want zoo zeer sijn tot u gheneyght al mijn zinnen
Dat zi dusdanighen vreese verre verwinnen:
Maer een ander tempeest vreese ick ten desen tyden,
Dat is dat ghy zaudt, came ick t'uwent binnen,
Met quade andwoorde my wederstaen en bestryden:
D'welck my (dacht' ic) zoude bringhen in alle lyden:
Want naer dien my tghepeyns van u grati' te deruen
Alree' zulcken druck anbringhd an alle syden:
Wat zoude my ghebeuren, anders dan besteruen
Hoord' ic dat ic gheensins en mocht troost verweruen?

Ghy mocht vraghen, waerom dat ic vreese so seere
Quade antwoorde t'hebben? die miin hope is verflauwende
Dit ghebeurt, als ic mi tot u weerdicheit keere,
En daerby mijn onwaerdde ben anschauwende.
Hoe wel ic my met troost ben wat onderhauwende,
Als ic dincke om v nature goet bouen schreuen,
Die niet en sau ghedooghen (ben ic betrauwende)
Dat ghi mi quade andwoorde saut senden oft gheuen,
Hebbende mijn goede affectie wel beseuen,
Met v fauorable ooghen, lief uutvercoren.
Alzoo ben ic hopende en duchtende hier beneuen:
Maer meest meshopende ghelijc de minnaers leuen,
Die ghemeendelic het quaetste eerst comt te voren.

Dan vrees' ic ooc te commen' in u presentie
Wetende dat minen brant zoude meer ontsteken
Deur u ieghenwoordicheit vul excellentie,
Zoo dat mi ghebeuren sou' (dits mijn intentie)
Dat (zoomen seit) an Tantalus wel is ghebleken,
De welcke den dranck zagh ende bleef in ghebreken:
Alsoo soudic sien uwen persoon vul gratien:
Ende hooren u wijsheit oft bequamelic spreken,
Experimenterende u deucht vul consolatien:
Ten hende, al u cieraet, bouen estimatien:
(Want tsijn hemelsche thresooren te reputeren),
Maer wat souden dit anders siin dan temptatien
Voor diese beminde, en hem dies moeste abstineren.

Ziet, dit is (ende ooc anders niet) dat mi belet doet
Van bi u te commene, naer mijn eerste opset goet,-
Anders waer ic al bi u, God si mi t'oorconden,
Ia al waert dat Neptunus, AEolus met vloet 
End' ooc alderley tempeesten daer teghen stonden,
Ooc al waert dat wy gheenderley schepen en vonden
My dinct, ic zwomt wel ouer in curten termyne:
Soo vierigh ben ic dicmaels, deur der liefden wonden,
Inde ghepeinsen van bi v liefste te sine.
Daer d'lichaem haest siin sal (opdat ic niet en schine
Te negligent) can ic mercken vrough oft spade,-
Dat ghi dees mijn ionste sult verleenen ten fine,
Een plaetseken onder het dack van uwer ghenade.

Ic bid' u dan ootmoedigh sonder aflaten
Dat ghi met een troostelic woord my comt ter baten.
Tis een cleen zake voor u, en die voor my groot is,
Ia daer mijn welvaert an hanght, in alder maten.
Want also langhe t'herte in swaren anstoot is,
Van twijffel en verlanghen, ghelijct nu bloot is,
So langhe ben ic zuchtende, treurigh en claghende,
Tblijct wel an mijn anschijn, het welk' als de doot is,
Ende an al mijn wesen. Zoo ben ic draghende
De leuerye uwer liefden, mi niet mishaghende:
Want gheen pine ter werelt en can mi verdrieten yet
(Ia al warict ooc, totter doot toe becnaghende)
Magh ic ten hende noch eens wat troosts ghenieten slet.
V vprecht dienaer en lief altijts bereet,
D'welc ic blyuen wille: ia al waert v ooc leet.