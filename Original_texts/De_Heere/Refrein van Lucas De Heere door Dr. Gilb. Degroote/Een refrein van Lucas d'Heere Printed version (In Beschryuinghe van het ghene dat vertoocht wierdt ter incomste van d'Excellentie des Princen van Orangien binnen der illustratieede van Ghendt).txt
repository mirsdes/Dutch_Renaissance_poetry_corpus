Och hoe bitter ende swaer ist voor de Maeght van Ghendt 
Te zien baer Lief wech gaen Wien zij toe ghezworen 
Met een oprecht ghemoet ja diese oock recht bekendt 
Voor haer gheluck en vreucht: zoo datse (hy zijnd' absent) 
als een Duyuekin treurt twelck tgaykin heeft verloren: 
maer nu het wesen moet Prince seer hoogh gheboren 
dat ghy om meerder noodt moett gaen voor eenen tijdt
den goeden God wil v zijn Instrument vercoren
zoo wel behoeden voorts als ghy ons noodich zijt 
en beleeden v doen  tot ghemeyne profijt: 
God laete v in voorspoedt  gheluck-salich beclijuen: 
Oorlof Princelick Vorst daer wy eeuwich by blijuen.

Oorlof groot Instrument daer door God wonder werct 
als door Moysen Dauid en ander dierghelycke: 
waer door men zijn goetheyt t'ons waert claerlick merct;
Ons cause werdt gheeert, end t'ghelooue ghesterct. 
oorlof Princelick Vorst in ghenadcn seer rijcke
Oorlof Pays maker goet Vader der republijcke: 
die alle goet voorstaet: meest alle herten oock heeft. 
oorlof oprechten oock, den recht en autentijke
die de landen weerom haer oude vrijheyt gheeft:
oorlof recht Majestraet tot elcken seer beleeft:
wien de vyanden selfs eere ende lof toeschryven:
oorlof Princelick Vorst daer wy eeuwich by blyuen.

Oorlof die ons te recht, end'uut liefden bemindt
als een Vader het kindt tot het ghemeen weluaren
die met goetheyt en deucht alle quaet onderwindt 
die met wysheyt regiert end'allendingh versint
die d'onnoosel bevrijdt, oock altljt wilt bewaren
die Syoen voren staet met alle Gods dienaren
als een recht voester-heer van Godts Kercke in de noot 
die ghy nu hebt verlost van t'ellendich bezwaren: 
oorlof leuen der goede, en aller quaden dood: 
der wewen soeten troost, den weese hulper groot
Adieu den rom en prys van mannen ende wijuen
oorlof Princelick Vorst daer wy eewich by blyuen.

Oorlof Princelick Prince ouer al hoogh gepresen
Euenenvoudich ende oprecht: verre van het bedroch 
die u selven niet en soect: maer veel eer te genesen 
die wonden van het Landt ia al moest het oock wesen
ten coste van u lijf, goeden end'hauen noch
die oock als Constantijn in all uwen crygh toch
Christum voor ooghen hebt, en soeckt hem te behagen 
die v verwinnyngh gheeft door zijn ghenade doch: 
en sal ghelijck het stof v vyanden veriaghen
met alle het groot misbruyck oorsaken vande plaghen:
de Spaensche tyranniewt den Lande verdrijuen 
Oorlof Princelicke Vorst daer wy eeuwich blijuen.
Schade leer V.