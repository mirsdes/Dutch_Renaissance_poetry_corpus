Cond jck v 't binnenst van mijn hart, Charife, toogen,
Gelijck als jck aenschouw v eedel siele schoon,
Welck in v aenschijn claer soo lofbaer staet ten toon,
En spreijt haer stralen wt door v cristalen oogen;
Ghij soudt daer inne sien met eer niet om verhoogen
Soo net nae 't leven staen v beeldt op rijcke throon,
Dat ghij door vrese van v eijgen smert of hóónn
Mijn hart handelen soudt met meerder mededoogen.
Misdunckens steurnis wolck soud' wt v aenschijn vlien
Als ghij sulck een Godin in sulck een kerck soudt sien,
En seer ootmoedelijck voor haer geknielt daerinne
Slaefbaere danckbaerheit, en overgeven jonst,
Gevlochten in malcaer door heussche schoonheits const
Met eewich-heete liefd, en met de blixem-minne.
