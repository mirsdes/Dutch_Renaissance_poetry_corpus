Inden April als Flora heur gaet spoeyen,
Om lieffelyck het eertryck t'amallieren,
Met verscheyden bloemkens die sy doet groeyen,
Sprack ick aen, heur die my t'hert doet verteiren.

Schoon lief laet ons (sprack ic) gaen sien die Roose
Die desen dach soo schoone stont ontloken.
Daer comend'e stonden wy een goey poose
Soeckende waer sy nv mocht syn ghedoken.

'aWy en vonden gheen roose, maer alleene
Saghen wy heur bladerkens al ontdaen daer
Ende berooft van heur schoon verwe reene
Die wy t'smorghens seer schoone saghen staen claer.

Ay lief sprack ick, is dit niet groote schade
Dat dees schoon bloeme aldus is af gheresen
Eer yemanden gheschiet sy de ghenade,
Te ghebruycken heuren reuck weert ghepresen.

Och iaet sprack sy, want het was een schoon bloeme.
Hier om schoon lief doet toch dat ick v rade,
En laet my toe dat ick met recht v noeme
Bermhertich, lief, in eeren vroech en spade.

'T is nv den tijt wilten toch nemen ware,
Ghy comt nv recht int beste van v leuen,
Op dat met v oock niet alsoo en vare,
Alst heeft ghedaen met dees bloeme voerschreuen.