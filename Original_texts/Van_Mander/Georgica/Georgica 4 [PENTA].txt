Der Byen nut-werck, hen zeden en hen strijden, 
Aristeus hoe hy t'vergaen gheslacht 
Herteelen leert, nae dat hem om de jacht 
Van Eurydic' Orpheus dede lijden.
Ick singh' al voorts (op dat ick eynden mocht)
Des Hemels gaef, den honich uyt de locht:
Wilt, O Meceen', oock noch dit deel aenmercken,
Van saken licht, doch wonderlijcke wercken
Van Vorsten cloeck hooghmoedich onvervaert,
Vervolghens al hen const, gheschicktheyt, aert,
Hen gantsche volck, hen strijden en hen zeden
Ick segghen sal, t'is in wat cleens besteden
Den arbeydt, maer niet cleen is d'eer', indien
Godtheden hier dweersdrijvich in gheschien
Dit laten vry, verhoort Appol' oock eenen
Die hem aenriep met bystandt te verleenen.
Eerstlijck voor al den Byen vercoren zy
Woon-plaets alwaer gheen winden moghen by,
(Want andersins belett hen t'windich blasen
Te brenghen t'huys de soet gheladen asen)
Ia daer noch Schaep noch dertel Bock en comt
Bespringhen vast t'nieu Honich-drich gebloemt.
Maer sulcken veldt waer op geen Veerse gaende,
Al dwalend' is den morghen-dauw afslaende,
Noch tredend' al d'opgaende cruyden plat.
Beschildert al, blinckrughd' Haeghdissen dat
Van korven vol die blijven wijdt ghescheyden,
De Spechten oock, en vogels meer verscheyden: 
Oock Progn' haer borst geteyckent zijnde wreedt
Van handen root bebloedt, want wijdt en breedt
Verwoesten sy't, ter vlugh' sy vangen snellijck
Den Byen, soet aes dan voor hen nesten fellijck.
Maer laten daer claer bornen zijn int velt,
En poelen soet met mosschich groen bestelt,
Ia ooc door t'gras een vliedich beecxken slangend'
Een coele schaeuw' oock den inganck bevangend
Van Palm zy, en wildt Olijf seer groot,
Ten eersten dat dees oevers coel ter noot
De hitten wat t'ontwijcken daer aensoeten:
T'gheboomt' als weerdt daer staend' oock int ontmoeten
Vertoeven doe in groenloofs-woonsten wijdt,
Te weten wann nieu Conings gaen ter tijdt:
Des Lentens nut hun eerste swermen leyden
D'uytg'laten jeucht dat die haer sou vermeyden
In t'honich-werck alwaer sy spel bedrijft.
T'ligh-water luy, oft dat het wacker drijft,
Werpt over dweers daer in al wilghe tacken:
Oock mids daer in wildt groote steenen smacken
Dat Byekens dan als op veel brugghen staen,
Al rustend' wijdt hen wiecken open slaen
Nae Somer-son om drooghen daer gheseten,
Wann in vertoef verstroyt hen of ghesmeten,
Heeft doopend' in Neptuyn, den Oosten wint,
Wan hy (misschien) haest oprijst eerment zint.
Den korfs ontrent groen kasse laet zijn bloeyend':
Wijdtreuckschen Thijm, en menicht' van reuck vloeyend',
Ysope cleen, den Violetten, doet
Daer drincken oock bevochtsche borne vloet.
Byekorven, t'zy ofts' u ghenaeyt zijn mochten
Van schorssen holl', of dats' u zijn ghevlochten
Van wissen sacht: de deuren laet zijn cleen,
Want t'Winter couw' den Honich treckt in een,
En d'Somer hitt' hem smilt, dus zijn te wachten
Voor byen wel seer dees twee uytneemsche crachten.
Des noyt vergheefs elck Bye om vlijtichst was
Te stoppen dicht dack-schuerkens cleen met wasch,
En saemlen vroet teegh datt te pass' mocht comen
Een lijmich vocht van Meyr-gras en van blomen,
T'welcks achter is als terr' en vaster hout,
Als Phrygisch perk welc comt van Ida Wout.
Is waer t'gerucht, sy groeven oock wel kuylen
Dickmael in d'aerd' en maecktender om schuylen
Woonsteden in: oock vondt men wel dat sy
In rotsen diep ghecloven woonden vry,
In rot gheboomt' dat hol was van ghelijcken.
Doch wrijvend' sulc hen slaep-camers bestrijcken
Waer schueren zijn, met sachte cley, en lecht
Daer boven op dan blaren dun en slecht.
Den Yep en duldt te staen niet by hen daken,
Noch kreeften root daer by int vyer te blaken.
By diepen poel betroutse niet, noch daer
Wt mis hoop vuyl oprijst een reucke swaer,
Of waer ghetreft gheluydt slaen holle rootsen,
En t'beelt des stems met wederclanc nabootsen.
Voorts wann de Son met gulden raeyen heet
Verdreven nu den couden Winter wreet
Tot onder d'aerd', en al des Hemels throone
Ontsloten heeft met Somer claerheyt schoone:
Al dwalich stracx verspreyden sy hen stout,
Doorwand'len soo al vliegend' Bosch en Wout,
T'purper gheblomt' met vlijt en soet vermaken
Ontoegsten sy, en licht zijnd', aen sy raken
Slechs t'hooghste nat der Vlieten, en hier van
K'en weet met wat een soetheyt blijde dan
Sy hen gheslacht en nesten troet'len jonstich.
Hier uyt sy voort tnieu wasch ooc brengen constich
En t'clevich seem sy maken boven dien.
Als t'legher ghy nu sult ghelaten sien
Ter holen uyt, tot s'Hemels sterren sweven
Ten Somer vocht in Lenten tijdt, verheven
Een duyster wolck van dees als t'winden spel
Daer t'vlieghen sien sal dy verwondren wel,
Siet dan wel toe, want nae soet' waters strecken
Hen vlugghen oock sy pooghen nae t'bedecken
Der bladers groen, als doncker dichte dacks:
Dees smaken vry wel gh'oorloft ghy al stracx
Sult spreyden daer druyf-cruyt gestooten cleene,
En daer oock by Cerynthe gras ghemeene:
Verweckt gheluydt rondtom alsoo ghy gaet,
En Cymbels claer dees moeders clinckt en slaet,
Soo comen sy besitten dan de stoelen
Die sy besmeert met dees artzny bevoelen,
En sullen sich int diepst hens wieghs beluyck
Verberghen gaen weer nae hen oudt ghebruyck.
Maer indiens' uyt om vechten sullen trecken,
(Want tweedracht tusch twee Coningen verwecken
Wel dickwijls can een groot oproer en krijgh)
Den moedt des volcx al bevend' het ghehijgh
Des herten groot door strijders lust t'aenhooren
Leert u den krijgh t'oprijsen langh te vooren
Want t'Mars geluydt des rouwen kopers clanck
Krijghsty bestraft die traegh vertoeven lanck,
Men hoort een stem naebootsich der trompetten
Ghebroken schal, malcander sy hen setten
Al bevend' aen te vallen in den slach,
Elck schitterwieckt sijn spiets', elck wat hy mach
Scherpt met d'nebb', en maect om strijden veerdich
Sijn armen swac, elc terght en roept hooveerdich
Den vyandt uyt met groot ghecrijsch versaemt
In rotten al sy sweven soo't betaemt
Al dicht ontrent den Coninck om sijn tenten.
Wann dese dan becomen claren Lenten
Nu hebben oock een ruym ontsloten veldt,
Sy bersten uyt de poorten met gheweldt,
In open locht bevechten sy malcander
Met groot gheluydt, en worden d'een in d'ander
Als grooten cloot vermenght, en dies beraest
Van boven af sy vallen met der haest
Al dichter dan den haghel comt ghestoven
Hoogh uyt der locht, of d'Eyckels ooc van boven
Den Eycken afgheschudt en moghen doen
Sy draghen om in hen cleen borsten coen
Vry herten groot die moedich zijn verheven
Soo sy te midts door den slachoordens sweven
Met wiecken snel uytmuntich, en al seer
Sy pooghe doen om wijcken nemmermeer,
Tot dat een zijds verwinder swaer doen bieden,
Heeft t'ander heyr den ruggh' en henen vlieden.
Maer heftich groot al dees beroerten heet
Des herten dus tot strijdt ontsteken wreet:
En alt' ghevecht, hoe vyerich int verscherpen,
Bluscht weynich zants, met dat daer in te werpen.
D'aenleyders doch als ghy beyd' uyt den slach
Gheroepen hun sult hebben, die dan mach
Dy duncken snoodst, doodt vry die ongenadich,
Dat hy niet zy als een verderver schadich.
Den besten dan t'leegh hof t'heerschappen dult.
Op een van dees daer branden schoon vergult,
Blinck-vlecken claer al schitterend', en desen
(Want daer zijn twee gheslachten) is van wesen
Al moyer, oock den besten veel van aert,
En door sijn claer schijn-schobben eel vermaert.
Maer grousaem is den andren seer gheneghen
Tot luyheyt laf, niet eergier, maer verleghen
Hy swaerlijck gaet met eenen buyck seer wijdt.
 Gh'lijcks alsser twee ghedaenten zijn altijdt
Der Conincx, soo de lijven oock des andren
Gemeenen volcx, want g'lijck die comt van wandren,
Dorr' uyt hoogh zant en d'aerd' alsoo uyt spout
Met droogen mondt, soo leelijck, dat men grout,
Sien som daer uyt, en d'ander schitterachtich
Die branden al met stralen gheel goutachtich
Op't lijf bedrupt met soo een verw' eenpaer
Dit Bye-gheslacht den prijs heeft van algaer,
Soet seem van dees in seker Hemel tijden
Ghy perssen sult: en tot te meer verblijden
Niet soet alleen, maer vloeyend', en dat al
Den herden smaeck van Baccho temmen sal.
Wann in de locht de swarmen onghestadich
Daer vlieghen heen al spelend' en versmadich
Hen Honich-raets en ydel daken cout,
Soo suldy hen ontstade sinnen stout
Bedwinghen van soo ydel spelich wesen,
T'verbieden sal gheen groote moeyt' oock wesen
Den wiecken van hen Conings slechs uyt treckt:
Niemandt soo stout van herten dan verweckt
Die durven sal soo hooghen wegh beproeven,
Terwijlen dat hen Coninghen vertoeven
Dus t'huys, gheen sal oock durven voeren wijdt
De vendels dan uyt t'leghers tot den strijdt.
Aenlocken laett hen hoven al vol blomen
Saffranich gheel daer aessemend' uyt comen
Reuck-geuren soet. Den Hellesponter vry
Priap' den Godt met wilghen seyssen by,
Behoeder hy voor voghels en voor dieven,
Sy hen ontrent tot wachter om gherieven:
Al om en om de korven hy hem poogh
Te saeyen tijm, Pijnboomen oock van t'hoogh
Gheberght', die hem t'bye-hoeden wil bevlijten,
Laett hem sijn handt door herden arbeydt slijten,
Vrucht spruyten veel in d'aerde vesten groen,
En daer op dan beminden reghen doen.
Wis trock ick niet mijn zeylen nu beneven
Mijns arbeyts eyndt, ja haestick mijn voorsteven
Niet nae den strandt te weynden, singhen sou
Ick noch (misschien) wat sorghen van ghebou
Den hoven vet vercieren, en daer boven
Van tweemael siaers roosdrichsche Pestosch hoven
En oock hoe blijd' de witte Endivi leeft
Als s'haer ghelaeft van soete Vlieten heeft,
Den oever groen wat vreucht hy is gebruyckich
Met epp', en oock hoe crom comkommer buyckich
Soo groot en rondt lancx cruyden henen groeyt.
K'en hadd' Narciss' die spade looft en bloeyt,
Noch Beyren-clous cromploopsche spruyten ranckich
Noch vleecke Clijf: noch Myrte oever-danckich
Versweghen niet: Want my ghedenckt wel dat
Ick onder t'hoogh' ghetoornt' van der stat
Oebali (daer Galesus swart heen vlietend
Den Ackers gheel af vochtich is begietend)
Coricsch oudt Malisach had wat bunder lants
Doch uyt een veldt dat onvruchtbaer nochtans
Verlaten lach voor Ossen jongh onploeghlijck,
Om weyden Vee, noch Bacch' en wast ghevoeghlijck
Doch perssend' hier midsdoorens moeylijc uyt
Dun waecmoes al int rond', oock ijser cruyt,
Schoon Lelis wit, veel Mancops goet om eten,
Den Man verg'leeck dit al, nae t'overmeten
Sijns herten slecht, by Coninghens rijckdom.
En als hy s'nachts spaed' thuys quam wederom
Hy daer den disch beswaerd' al met veel waren
En spijsen goet, die niet ghekockt en waren.
Eerst roosen hy ten soeten Lenten plock,
En in den Herft den oeft van boomen trock.
Den Winter droef als hy door t'coude splijten
Noch steenen ded', en t'water noch te spijten
Al sijnen loop ghebreydelt hielt met ijs,
Soo gingh hy toe en schoer doe af seer wijs
D'eerst' spruytkens sacht des Beyren-clouws, en strafte
Den Somer traegh, dat hy soo weynich schafte
Te comen voort: en scholt oock met verlanck
Des Westen windts vertoeven veel te lanck.
En daerom had oock desen Man bevroedich
Nieu teelde Byen voor ander overvloedich
Bye-swarmen groot, en ooc t'eerst' honich jongh
Hy schuymend' uyt gheperste raten dwongh.
Veel Linden, oock vruchtbaerste beste Pijnnen
Had hy aldaer, en soo veel men verschijnen
Ten Lenten sach op fruytboom bloesems daer
Soo menich oeft ten Herfst oock volghder naer.
Van langh gheduer den Olmen steld' hy matich,
Den Peerboom oock die herdt is seer onmatich,
En doornen oock nu pruymen draghend' aen,
Aendoorn-boom oock, welcken wijdt bevaen
Sijn schaduw' leent die daer nu drincken onder.
Doch dit ick wis voorby al gae bysonder
Ghesloten uyt door corte ruymten, vry
Ick laet t'verhael een ander doen nae my.
Wel op, ick sal opt cortst verclaren mede
Wat Iuppijn gaf den Byen voor aert en zede,
En wat hen stondt te comen toe voor loon
Dat sy noch kindt den Coninck van den throon
Des Hemels self bystandich gaven eten,
In Dicteens hol ter tijdt doe sy  t'Cureten
Claerschallich craeck des Copers vloghen na,
Iae wat Iuppijn hen toeliet uit ghena.
S'hebben alleen voor ander stadts-huysdaken,
En kinders oock ghemeen ter dier oorsaken,
Iae staende vast al onder wetten groot
Verbonden, sy verslijten tot der doot
Hens levens tijdt. Alleen sy hen ghewennen
Hen eyghen landt en Huys-goden te kennen:
Voordachtich oock des Winters comste fel,
Gaen sy recht g'lijck huyshouders wijs, seer snel
Des Somers al den arbeydt t'samen pleghen,
En setten dan int midden al t'vercreghen
Voor elck gheneen: want eenigh' om den kost
Doen vlijt opt veldt, g'lijck als sy onverlost
Elck tot hen werck zijn t'samen al verbonden,
En d'ander t'wijl der raten eerste gronden
Vast legghen diep in d'huysen, soet ghevloeyt
Den Hemel traen uyt die Narciss' ghebloeyt
Doen sy daer in, oock sachten lijm weeckdrijvich
Wt schorssen groen, daer nae ophanghen stijvich
Sy t'clevich wasch, en d'ander voeden vroet
T'volcx hope t'jongh volwassen nieu ghebroet:
En d'ander zijn t'wijl al te seersten besich
Om hoopen t'saem het suyverlijckst' uytlesich
Soet Honichs vocht, en vullen soo eenpaer
De camers cleen met Nectar druypich claer:
T'is som hen lot t'stadts poorten te bewaken,
Des reghens comst of storm te ghenaken
By beurten siet te vooren oock dit volck,
In t'water oock in s'Hemels hoogh ghewolck.
Of het aenveerdt t'aencomstich om verlichten
Sijn lasten swaer, of t'gaet slachoorden stichten,
Waer med' het wech van d'Honich-cribben jaecht
Den Hommels luy, snoo kudde licht vertsaecht:
Al t'werck hier spoedt met ijver onversuymich,
T'soet-lochtich seem rieckt ooc al t'samen tijmich.
En g'lijckerwijs Cyclopes met der haest,
Den blixems snel om Iuppiter datt raest
Van clonten heet en buyghsaem al vast smeden:
Daer som de locht nae swelghen en besteden
In stiersche dicht opgaende blaesbalck leer,
En perssend' uyt dan van hun gheven weer,
Daer d'ander gaen int diepe meer oock steken
Met luyd ghekners het ehren heet ontsteken:
T'gantsch Ethna sucht met aenbeelds stijf ghelaen.
En onder een by beurten om te slaen
Opheffen sy hun armen vry wel stercklijck,
En keeren om het gloeyend' ijser wercklijck
Met nijptangh stijf die vast toedruckt in een,
Noch min noch meer, (indien doch dinghen cleen
En groote t'saem zijn gh'oorloft te verg'lijcken
Dus siet men in Cecropsch Byen oock blijcken
Inboren liefd' die elcken stouw't al voort
Sich in sijn ampt te hebben soo't behoort.
Al d'oudtst' als wijst' de steden t'huys besorghen
Den raten wel bevesten s'in t'verborghen,
En bouwen soo Dedalich met der const
Schoon daken daer: maer t'savonts spa ter wonst
De jonghe jeucht vermoeyt comt vliegen henen
En brenght van t'hijm geladen vol haer schenen:
Ia vlieghen hier en daer ter weyden op
Haeghappelboom, graeu Wilgh, op Kassen top,
Op ros Saffraen, op vette groene Linden.
Met eenen op bruyn ijsersch' Hyacinthen
Al t'eender tijdt ghebruycken sy de rust,
Al t'eender tijdt den arbeydt weer met lust.
Ter poorten sy des morgens vroech uytsnoeven
In hen bejagh en nerghens is vertoeven:
Tot weer opt laetst den avondt doet vermaen
Van't voedtsel oock uyt t'velt te scheyden saen
Soo vlieghen sy ten korven toe al t'samen,
Alwaer sy dan besorghen hen lichamen:
Schal wordt ghemaeckt, syrullen als ghewent
Den boorden by, en huysdorpels ontrent:
Daer nae men swijgt gevoeght in sijn slaepsteden
Tot nachtsche rust, daer eyghen slaep den leden
(Door arbeydt moe) comt sacht omhelsen dan
Noch wijdt sy niet hun stallen wijcken wann
Hen over t'hooft den reghen hanght verheven
Noch als den windt van Oosten comt ghedreven
Betrouwen niet den Hemel, maer al by
Stadts mueren gaen te water sy, om vry
Van t'weer te zijn, bestaen maer cleen uytvluchten
Soo onstandtvast de Schuyten uyt beduchten
Voor noodt ter Zee en golven opgheresen
Doen ballast in: jae recht in sulck een wesen
Sy steenkens dicks opnemen, en te licht
Hun lijven, soo vermeeren het ghewicht
Om veylich heen door varen in d'ijdel wolcken.
T'sal wondren dy hoe onder dees cleen volcken
Een wijs is lief, van oudts te desen keer,
Dat sy verlieft en paren nemmermeer,
Noch dat sy niet en veyligen hen lijven
Soo luy en sacht tot Veneris bedrijven,
Noch oock hen vrucht en baren t'gheener stondt,
Maer brengen t'saem hen kinders met de mondt
Van cruyden soet en loof. Iae sy bevlijten
Een Coninck, oock een deel al cleen Quiriten
Hen boven wel, en wass' rijcks t'sijn bevest.
Dick dwalend' oock hen vleughels zijn gequetst
In rotsen herdt, en onder t'last begheven
Van selfs den gheest wel hebben sy ghegheven,
Soo groot een liefd' hen tot den boomen treckt,
Soo seer hen eer' om seem te teelen weckt.
Daerom hoewel dat sy doch met onlanghen,
 Iae nauwen tijdt des levens zijn bevanghen,
(Want die en streckt tot seven Somers maer)
Onst erflijck doch blijft hen gheslacht eenpaer,
En t'gluck des huys al vry veel Iaren staende,
Grootvaders oock Grootvaders al naegaende
Die teltmen daer al stadich: boven dien
Hen Coninck selfs en eeren als de Byen
Egypten, noch t'groot Lydi, noch de Parthen,
Noch den Hydasp' van Meden, al van herten
Eensmoedts sy zijn als Coningh is ghesont:
Maer zijns' hem quijt, trou breken sy terstont,
T'gestapelt seems selfs roovers stracx sy worden,
En maken los des Honich-ratens horden.
Hy is een vast behouder van hen werck,
Hem wondrens'al al staens' om hem int perck
Met dicht geruysch, ooc dicks uyt groot behagen
Sy hem gevaett op schouders henen draghen,
En bieden t'lijf den krijgh, voor hem ter noot
Begeeren doen door wonden een schoon doot.
Doe sommich volck die teyckens overleyden,
Sy volghens al dees voorbeelds, vry uyt seyden
Dat Byen een deel van Gods ghemoedt en sin
En eenen gheest ghetrocken hadden in
Van boven uyt des Hemels hooghe stede.
Ja dat door gants d'Aerd', wijde Zee ooc mede
Door Hemel hoogh, Godt streckt al over al,
En dat van hem de Beesten groot en smal
Elck Dier-geslacht en Menschen, geest en leven
Van der gheboort' aen halen en aencleven:
Dat alle dingh hier naer ooc derwaerts vaert
Ontbonden zijnd', aldaer herbracht vergaert,
En voor de door gheen plaets' en is gevonden,
Maer levend' vlieght en stijght al op ten ronden
Blaeu Hemel hoogh int sterr'-ghetal aldaer.
Wann ghy somtijdt den Coninck stoel eerbaer
Opbreeckt, en trect t'seem uyt bewaerde schatten
De locht wilt eerst met mont vol waters natten
Als met een dauw': jae streckt de handt uyt oock
En maeckt den Byen vervolgich eenen roock.
Siaers tweemael sy van seem zijn overvloedich
Die machmen siaers ooc twemael oegsten spoedich,
So saen Pleyaedsch' Taygete stelt haer schoon,
Eerbaer aenschijn hier d'Aerdtrijck t'eenen toon,
En heeft onweerdt de golven van den grooten
Oceaen nu al met den voet ghestooten:
En dan oock weer wanneer sy droever swaer
Ontwijckt dat Visch-ghesterte waterbaer
Ten Hemel af in Winter-golven vallich.
Wt matich heet sijn hen ghemoeden wallich
Vol toorns fel, ghequetst sy zijnd', uyt spijt
Sy blasen in vergift met stijf ghebijt
Hen prickels blindt: in d'aders sy ten gronde
Daer laten oock hen zielen in de wonde.
Maer vreest ghy t'lang geduer des winters fel
En reghen tijdt die comt te sparen wel
Gheneghen zijt, jae dat u de verslaghen
Ghemoeden swack medoogich seer mishaghen,
En jammer hebt met den ellenden staet,
Wie sal dan zijn beducht of hy en gaet
Van onder hen met thijm te roocken passen,
En snijden af d'onnutt' en ijdel wassen:
Want t'zijn al dicks van onbekend' Haeghdis
Welcx ruggh' al vol ghesterde vlecken is,
Wel een goet deel af Honich-raten gh'eten,
Slaep-hoolkens oock der raten zijn beseten
Van Motten vuyl dach-hatich, of daer in
Den Hommel luy eett ander lie ghewin,
Of d'Horsel rouw' ghewapent met bysonder
Groot meerder strael vermengt haer vast daer onder,
Of t'fel geslacht Mott-worm: of de Spin
Die onghesien is by de Wijs-Godin,
Die heeft daer voor de poorten t'stads ingangen
Seer wijdt en breedt met netten al bevanghen:
Hoe datse meer ghesuyvert van t'quaet wasch
Zijn, hoe sy meer hen sullen pooghen ras
T'herbouwen weer d'afbreuck van hen geslachte,
En sullen weer van nieus met bloemen sachte
Hen schueren gaen herweven, en al licht
Met schatten soet hen camers vollen dicht.
Maer indien (want dit leven veel misvallen,
Soo't ons ooc doet, den Byen wel laett toevallen)
Hen lijven zijn door droeve sieckte mat,
Claer teyckens wis, dy sullen tuyghen dat
Hen verwe sal terstont verandert wesen,
Een magerheyt seer grouw'lijck stracx hen wesen
Maeckt onghedaen, daer naer ghy brenghen siet
Ten huysen uyt de doode met verdriet,
En leyden uyt de droeve lijcken treurich,
Of s'hanghen aen de boven dorpel deurich
Met voeten vast ghecleeft, of onder dack
In huysen sy besloten t'samen swack
Door hongher traegh vertoeven als de flouwe
En luy gheheel door de gheraepte couwe
Men hoort hen stem alsdan veel droever luyden
Sy ruysschen traegh gelijck somtijts den Zuyden
Windt coudt oock mordt in Bosschen, en gerst
De Zee, ghelijck die oock by tijden knerst
Met golven groot te rugghe wedervloeyend,
En gh'lijck als in besloten ovens gloeyend
Een crachtich vyer oock borrelt met ghetier
Van Galbaen, Gom de roken rad' ick hier
T'ontsteken dy, jae oock dat gh'in hen huysen
Laett druypen seem door open rieten buysen,
Dat ghys' aenlockt die al vervoert zijn vast,
Tot kenbaer spijs' hen noodende te gast.
Galnoot ghestoott die smaeck daer by te mengen
Sal batich zijn, en daer by noch te brengen
Ghedrooghde roos, wijn op veel vyer ghecockt
En weer hercockt, of droogh rozijn gheplockt
Van Psythi ranck, Cecropsche thijm gepresen,
Sentori oock sterckrokich boven desen.
In beemden wast noch eenderley gheblomt
Van Boeren t'cruyt wort sterre-cruyt genoemt,
Om vinden goet ist voor den soecker lichtich,
Sijn wortel-cluyt geeft uyt een bosch seer dichtich
Van stam en loof: goutverwich is de blom,
Op blaers welck daer veel af wassen om,
Een purper blijckt als een bruyn violette,
Goden Altaers die worden al dicks met de
Blom-cranssen moy van dit cruyt al int rondt
Cierlijck bevlecht: straf smaket in de mondt,
Dees blom al veel oock d'Herders loopen halen
By Mella crom in d'afgheschoren dalen,
T'cruyts wortel neemt en dien in Baccho goet
Van roken cockt, en tot der Byen behoet
Tot voedtsel dit voor aen den inganck van den
Byen-korven stelt, jae vry met volle manden.
Maer yemandt soo hy quijt wordt onversien
Het gants gheslacht, en een nieu stant der Byen
Herroepen mach te gheender plaets noch halen,
De vonden (vry wel weerdich om verhalen)
Des Meesters van Arcadi wijdt vermaert
Behoeven nu ter tijdt wel gh'openbaert
Hoe dicks t'vuyl bloedt gheronnen van geslachte
Groot Vee herteelt wel heeft nieu Bye geslachte,
Nu dan t'gherucht des voor oorspronck ick al
Van boven af seer breedt ontdecken sal.
Van aen dat deel daert Pelleesch volck Canopen
Voorspoedich woont, wiens lant is vocht besopen
Van stortschen Nijl verspreydich daer sijn Vliet,
Iae die men om en om hun Ackers siet
In Schuyten die beschildert zijn daer varen,
Wien Perssich volc Pijltrossich grentzich naren,
Hun met hun landt bedringhend: jae al daer
Met bruyn vet zant maeckt over al vruchtbaer
Egypten groen: een Vliet die monden seven
Nae veel ghedraey uytloopt en comt ghedreven
Van t'Indiaensch gheverwet volck seer wijdt:
Al t'landt aldaer sijn salicheyt altijdt
Ghewislijck bouw't in deze const t'orboren.
Ten eersten een cleen plaetse werdt vercoren
Tot dit ghebruyk, de welcke wordt bedeckt
Met teghel-dack en enghen muer bestrickt,
Van over dweers oock vier verlichtsche gaten
Wordt open nae vier winden recht ghelaten:
Dan soecktm' een kalf, welc tot dier oudden comt
Datt hoorns op een twee-jaersch voorhoft cromt,
Men stopt hem tot dan sijn neusgaten beyde,
En oock den aem des muyls, t'zy hoe't arbeyde
Tot wederstandt: met slaghen omghebracht
Nu zijnde, wordt elck lidt ghebroken sacht
Soo over al int dichte huydt ghesloten:
Dus toeghemaeckt, het wordt ter dier besloten
Plaets ingheleyt, en onder t'ribben huyt
Men stricken leght van tacken, en noch cruyt
Soet-reuckich, Thijm en Kasse groen ghelesen:
En dit gheschiet soo haest als opgheresen
West-winden sacht den golven doen aenstoot,
En eer noch zijn door nieuwe verwen root
De Beemden al, en eer de Swaluw' snappich
Hangt haren nest aen den dack-balcken knappich
Terwijlen in dit Kalf-ghebeente teer
Soo borrelt vast de vochtheyt meer en meer
Gheworden laeuw, oock siet men daer met eenen
Sichtbaer ghediert' welck eerst is sonder beenen
En naederhandt sijn wiecken knerst int vocht
(Door middels vremdt) vermengt: de dunne locht
Soo treckend' in allencx, het wordt ten lesten
Met grooter macht daer uyt dat huyt te bersten,
Ghelijck als uyt de Somer-wolcken grof
Den reghen dicht afstort van boven, of
By menicht' ge'lijck als wel uyt Pesen pijlen
Der Parthers licht ghedreven zijn tewijlen
Sy eerst aengaen hen strijden daer int veldt,
Dus vliegen uyt dees nieu Byen met gheweldt.
Wat voor een Godt, O Mus', heeft uytgestooten
Tot ons dees const: van waer nam doch so grooten
Nieu vonds besoeck des Menschen zijn begin
Aristeus den herder (soo den sin
Luydt des gheruchts) doet hy dat soet becleven
T'Peneeusche  Temp' al vluchtend ginc begeven
Doe hy nu hadd' verloren al sijn Byen
Door sieckte fel en hongher boven dien:
Quam droevich staen aent uyterst' vliets gewijdde
Oorsprongich hooft, daer hy als d'onverblijdde
Veel clachten swaer zijn Moeder heeft ghedaen,
En spracks' aldus met dese reden aen:
O Moeder ghy Cyren', O Moeder machtich,
In diepsten gront van deser Vliet woonachtich,
Is waer dijn woordt dat mijnen Vader zy
Thymbreeusch' Apoll', och waerom hebt ghy my
Doch voortgebracht van soo vermaert gepresen
Gheslachte groot der Goden, om te wesen
Dus wedersien van t'Godlijck voorschick fel?
Tot my dijn liefd', och hoe is die soo snel
Ghestooten wech? t'wy hebt ghy my gheboden
Des Hemels woonst' te hopen by den Goden?
Siet self ick oock verlaet o Moeder u,
Iae d'eere welck' ick nauwelijck hebbe nu
Vercreghen by den Menschen in dit leven
Van dat ick hebb' in alles wel bedreven
Door ondersoeck en cloecke sorghsaem vlijt
Der aerden vrucht en Vee dus langhen tijt
Met grooter moeyt' soo waer genomen constich.
Wel op nu dan, gaet self en treckt afjonstich
Elck vruchtbaer Bosch uyt d'aerde met der hant
In stallen brenght vyandich vyer verbrant
T'gezaey opt veldt, en doet al d'oegsten sterven,
Met een sterck bijl de Wijnstocx af te kerven
Bestaet oock vry, indien u sulck verdriet
Bevingh, om dat my was wat lof gheschiet.
De Moeder stracx verstont dees droeve reden
Van onder t'bedd' des diepen Vliets beneden,
Waer Nymphen veel al saten neven haer
Die sponnen al Mileetsche vliesen waer
Geplockt en schoon geverwet, oock dees wollen
Van glaesche verw' al waren wel te vollen.
Eerst Drym' en Xanth', en Phylodore daer
Gheseten, sy hen schoon en blinckend' hayr
Ten hoofden af ghestort sy lieten spelen
En waeyen soo lancx hen schoon witte kelen,
Dese en Spi', en Thali', en daer toe
Oock Cymodoce, en noch daer saten doe
Cydipp', en oock Lycorias met gouden
Hayr-vlechten geel, d'een hadd' alsnoch behouden
Haer maeghdom reyn, en d'ander had eerst maer
Nu corts versocht Lucinen arbeydt swaer,
Als doe een paer noch daer gheseten ruster
Te weten, Cli' en Beroe oock haer suster,
De dochter van den grooten Oceaen,
Beyd' ondergordt met gout en vellen aen
Beschildert: oock Ephyre sat daer mede,
Oock Opis dan, en Asia, als oock dede
Dejope' oock die snel is in den loop:
Arethus' is daer vonden by den hoop
Does' op het laetst had afgheleyt haer pijlen,
Waer mede sy te jaghen plach somwijlen.
En onder al dees Nymphen daer ghestelt
Heeft Clymene van Vulcano vertelt
Sijn ijdel sorgh voor Venus d'alderliefste,
Van Mars bedroch en van sijn soete dieste:
De liefden al der Goden menichfout
Van aenbegin des Chaos in den cout
Vertelden sy, en t'wijlen door dit praten
De Nymphen nu soo vroylijck rollen laten
Ten rocken af op spillen d'wollen sacht,
Van Ariste' een droef gheclach onsacht
Quam wederom de moedersch' ooren treffen:
In glasen stoels gheseten door t'beseffen
Gheworden zijn sy t'samen al verbaest,
Arethusa al voor d'ander susters haest
Sach op, en heeft t'geel-hayrich hooft ghesteken
Ten water uyt, en werdt van vers te spreken
O suster ghy Cyrene die beducht
Vergheefs en zijt niet van soo groot ghesucht,
Dijn meeste sorgh Aristeus droefhertich
By t'water van Pene' u Vader, smertich
Nu staet en weent, en noemt u wreedt en fel
Door een nieu vrees in t'hert' gheslaghen snel
De moeder zijnd', hief aen aldus en seyde
Tot haer: wel aen, brengt hem, doet hem geleyde
Tot hier by ons, hem is verlof ghedaen
Te raken vry der Goden dorpels aen.
De breede Vliet met een heeft sy bevolen
Haer op te doen, op dat met drooghe solen
Den Iongh'linck mocht daer treden in terstont:
Het water crom hem als een bergh omstont,
In wijden schoot ontfanghend' oock bysonder,
Ter dieper Vliet heeft sy gheleydt hem onder:
Daer gingh hy heen verwondert wat hy mocht
Van t'moedersch huys, en van die rijcken vocht,
Van Poelen daer ghestaen in diepe kuylen,
Lust-wouden dicht hoe die daer ruysschich huylen,
Oock al verbaest door t'over-groot gheschal
Des vloedts oproer, de loopsche vlieten al
Doorsach hy wel daer onder die groot aerde
Hoe elc haers weegs verscheyden loopt haer vaerde.
Daer Phasim hy en Lycum sach niet min
Oock t'hooft daer diep .Enipheus begin
Wtberstich heeft, van waer sijn hoofdich ader
Wtstortich heeft den Tyberinschen vader:
Waer oock t'begin van Allio, waer uyt
Hypanis oock met steenich groot gheluyt,
En Caicus, welck door Mysiam vloeyt huldich,
En Eridaen met sijn twee hoorns guldich
En Stiersch aenschijn: jae boven welcke vliet
Gheen soo met cracht door bet ghebouw, en vliet
Tot in de Zee blaeu purperich van golven.
Doe men nu was in daken overwolven
Des holle rots in die slaep-camers daer,
En Eyren' al ghehoort heeft openbaer
T'soons ijdel schrey, de susters beurtich dalen
Doen bornen claer op d'handen, jae en dwalen
Gheschoren kael onnoppich brenghens' aen,
En sommigh' oock de tafels laden gaen
Met spijsen goet en vaten vol om drincken,
Die t'elcken uyt, sy weder vol herschencken.
Ontsteken met Panchaeysche vyers men roock
D'Altaren, t'was daer al vol soeten roock.
Neemt kroesen van Meoni wijn, (t'vermanen
Des Moeders was) en laet ons Oceanen
Doen offerhand', met een haer Vader groot
Den Oceaen, sy haer ghebedt uytgoot:
Den Nymphen oock ghesusters die bevroedich
Zijn een ghetal van hondert Bosschen hoedich,
En over oock soo veel stroom-vlieten zijn,
Tot drymael toe met Nectar goeden wijn
Sy Vestam doe claer-brandich heeft begoten,
Drymael herscheen de vlam hoogh op geschoten
Oock to aen t'dack, door welck voorteycken goet
Sprack sy aldus met een versterckt ghemoet.
Daer in de kolck by den Carpathsche duynen
Proteus blaeu, voorseggher van Neptunen,
Woonachtich is, den welcken overmeett
De groote Zee soo hy op visschen sitt,
Op wagen oock, waer aan tweevoetsche peerden
Ghespannen zijn, nu desen Man vol weerden
De Havens van Thessali doet beschouw,
Pallenen oock sijns Vaders schoon landouw:
Wy Nymphen hem groot' eer' aendoen eenparich,
Soo doet oock self Nereus seer oudt-jarich:
Want hy zijnd' een Voorseggher weet het al
Wat voortijdts was, of haest noch wesen sal.
Want het Neptun den Zee-Godt so goet dochte,
Wiens grousaem vee Zee-kalvers vuyl gedrochte
Hy onder t'kolck te weyden is ghewoon.
Met banden ghy hem vanghen moett, o soon,
Van eersten aen, dat hy u stracx d'oorsake
Recht uyt gheheel der sieckten segh, en make
Voorspoedich oock d'uytganghen, want hy niet
On aenghedaen gheweldt gheeft raedts ghebiet,
Met geen gebedt sult g'hem oock buygen connen:
Dus als ghy hem in banden hebt verwonnen,
Streckt toe hem herd gheweldt en banden noch,
Waer by opt laetst sijn ijdel valsch bedroch
Sal breken al, en ick sal selve commen
Wanneer de Son opt hooghste nu gheclommen
De middel-hitt ontsteken heeft en blaeckt
Als cruyt en gras om drincken dorstich snaeckt.
Wan schaduw' wort voor t'vee ooc aengenamer
Ick sal u dan in drie verborghen camer
Des ouden gaen gheleyden op den voet:
Iae daer hy neemt vermoeyt uyt s'waters vloet
Sijn stil vertreck, op dat ghy hem al slapend'
Gheleghen daer aenvallich zijt betrapend':
Maer als ghy hem met handen hebt al stijf
In banden dan, sal u door sijn bedrijf
Al veelderley ghebaent' en Dierich wesen
Bedrieghen. Want hy sal seer grouw'lijck wesen
Terstont een Sogh en eenen Tygher swert,
Iae oock een Draeck met schobben aen, en wert
Met gheelen neck een Leeuwinn', of sal gheven
Een sterck geluydt eens vyervlams opgeheven:
En sal alsoo de banden hem ontslaen,
Of wesend' een dun water, henen gaen.
Maer ghy, o soon, hoe hy in meer lichamen
Verandert, hoe ghy meer sult trecken t'samen
De banden vast behouden onvertsaeght
Tot dat hy werdt verandert, soo gh'hem saeght
Te vooren doe gheleghen hy hem streckte
Tot slapen oock sijns ooghen licht bedeckte.
Dit seyde sy, en spreydend' eenen claren
Ambrosi reuck, sy t'lichaem al van haren
Soon overgoot, een soete locht hem bleef
Int hayr ghecoyt, daer boven hy becleef,
Waer hy een cracht in al sijn lichaems leden
Vercreech bequaem van boven tot beneden.
Daer s'een groot hol zijds eenen gh'eten bergh
Daer t'water veel aendrijft door windts getergh
En weer sy selfs te ruggh' laet over vallen
In boessems wijdt met ruysschich wederschallen:
Dit was wel eer een alderveylste ree
Den Schippers, doe den storm van der Zee
Hun overviel, en dat nu vry van sorghen
Hem rusten comt Proteus uit verborghen,
Voorschoven met eenen groot ghesteente swaer:
De Nymphe stelt den Iongh'linck nu aldaer
Voor in den kuyl met rugghe nae den lichte,
Vliet verr' ooc wech door doncker wolcke dichte
Sirius fel hoogh van den Hemel af
Opt dorstich volck van Indi brandde straf,
De Son had ooc thalf Weerelts cloot om hooge
Ghenomen in, de cruyden wierden drooghe,
De Vlieten hol met dorre kaken zijn
Gheworden laeuw', en door het stralich schijn
Der Sonnen al tot op het slijck versoden.
Doe nae sijn lust Proteus is ghevloden
Ten golven uyt in sijnen kuyl ghewent,
T'ghevlimde volck der wijde Zee ontrent
Hem seer verblijdt ghespertelt heeft, en dede
Soo bracken dauw daer over al ter stede
Wtspreyden wijdt, doch wierpen hun op t'zant
Zee-kalvers neer al op verscheyden t'strant.
En hy oock (gh'lijck hy eertijdts plach te wesen
Bewaerder van den stallen op t'gheresen
Gheberght', wanneer den avondt uyt der weydt
Den Kalvers weer t'huys onder daken leydt,
Als Lammers teer met bleeten Wolven erghen,
Verborghen zijnd' om roof gheneghen terghen)
Sitt nu weer mids op een clip, en siet
Of sijn ghetal hy al vol heeft of niet.
Aristeus versterckt om hem te vanghen,
Hem siende was met sulcken lust bevanghen,
En duldde nauw' als dat den ouden strem
Sijn leden neer wat schickt' om rusten hem,
Valt hem opt lijf met groot gheroep, sijn armen
Hy boeyde vast met ijser, tot beschermen
Proteus niet en had vergheten noch
Sijn conste loos, maer heeft hem selven doch
Verbeeldt terstont in wonder dingen schoulijck,
In vlammen vyers, in Dieren fel en groulijck,
En vloeysaem Vliet: maer doen hy niet const
Ontvluchten door al sijn bedrieghsche en const,
Quam tot hem selfs ten laetsten als verwonnen,
En heeft aldus met menschen mondt begonnen:
O ghy, van al de Jonghelinghen vry
Den stoutsen wel: wie heeft belast dat ghy
Hier comen soudt ons wooninghen besoecken?
Iae wat begheert ghy doch uyt dese hoecken?
Ghy wetet, ghy Proteu wetet, want
Bedroch te doen dy en vermach niemant,
Maer houdt ghy op te willen breeder pooghen,
Der Goden raedt ghevolght ick voor u ooghen
Ghecomen ben: om Godts gheheymnis vroet
Te doen versoeck voor mijn verloren goet.
Als hy voleyndt nu hadde dus veel spreken,
Den Waersegsman opt laetst zijn blau ontsteken
Claer ooghen heeft gheweldich inghedraeyt,
Met swaer gekners den mondt als seer ontpaeyt
Om spreken uyt t'gheheym aldus doend' open.
Dy eenichsins Godtheder toorns nopen
Qua daden groot: ghy nu betalich boett
Dit door misdaedt beschuldicht u ontmoett,
Orpheus droef ellendich gaet verwecken
Dees straffen dy, die niet soo wijdt en strecken
Als ghy die wel verdient hebt, (het en zy
T'voorschick dit keer) en swaerlijck woedet hy
Om sijn ontschaect' huysvrou met treuren suchtich:
Wis doe sy liep snel henen voor u vluchtich
Door Vlieten laes! als Vrouken jonck verbaest
Dat onbewist ter doot hem snellijck haest,
En sach sy niet gheleghen voor haer voeten
De Water-slangh die grousaem om ontmoeten
Diep onder t'cruydt den oevers heeft bewaert.
Maer haers ghelijck in oudden jongh ghejaert
Den gantschen Choor der Dryaden, ocharmen,
Den Bergen hooghst vervulde met veel karmen,
Rhodope bergh, sijn Borghen en ghebou
Die weenden, ooc t'hoog' Pang' en Mars landou
Die Rheso hiet, en daer toe noch de Geten:
Oock Hebrus weend', en seer bedroeft gecreten
Heeft d'Attycaensch' Orithya: maer hy
Orpheus ginck op strandt al henen by
Hem selfs alleen, en met der holler Velen
Socht of hy mocht t'kranckmakich droef vervelen
Der liefden dus vermaken wat, en sanck,
Iae dy sanck hy datt daer int wilde clanck,
Dy Euridyc', o soet weerpaer bysonder,
T'zy of den dach op ginck, of weer ginck onder.
Noch hy int radt den Tenarsch enghten voort
Waer diep en steyl is Plutons doncker poort,
Met vreese swert daer door de wildernisse,
Die schimmert al van grousaem duysternisse,
Dus reysend'quam hy sonder langh vertoef
Daer hy den hoop der Helscher gheesten droef,
Ten Coninck oock die vreeslijck wel is t'achten
Tot herten fel die gheensins men versachten
Door Mensch ghebedt of smeecken niet en can:
Doch schaeuwen dun en gheefts ghedaenten van
De dood' uyt diepst' der Hellen quamen boven,
Door t'soet gesangh beweegt al voort gestoven,
G'lijck voghels veel by duysten vlieghen snel
Wan avondt comt, of winter-reghen fel,
Ghelockt, ghejaeght af van den hoogen berghen
Nae Bosschen dicht, en hen daer in verberghen,
So quamer heen Moers, Mans, en Vorsten groot
Van moede, doch verhuyst uyt lijven doot,
Ia kinders jongh en meyskens die noyt houwden,
Iong'lingen ooc geleyt daert d'ouders schauwden
Op mijten houts ten brande met verdriet.
Volck wien t'swert slijck en t'onghedane riet
Van Cocyt' ooc d'onswentbaer poel verlangich
Met trage vloedt omringt en bindt bedwangich
Alsoo hun doet de Vliet der Hellen Styx
Die neghenmael rondtom vloeyt desghelicx:
Dat meer is noch, met een verbaest ontstellen
Beroerden doe de woonsten al der Hellen,
Self alderdiepst' Tartarsche Lethi vliet:
En sulcx is oock d'Eumenides gheschiet,
Der welcker hayr verwerr't is en bewonden
Met slanghen blaeu, en ooc heeft sijn dry monden
Ghehouden toe den gaepschen Cerber saen,
T'saem met den windt is t'radt oock stil gestaen
Van Ixionsch gedraey, door t'droevich singen.
Weerkeerich hy all' avontuersche dinghen
Ter Hellen nu onschadich was ontgaen,
Euridyc' als die hem oock was ghedaen
Te schenck weerom, die volgd' hem na tot boven
In d'aerdtsche locht, te rugh altijts verschoven,
Want dese wet Proserpijn had ghestelt,
Iae tot acht'loos den minnaer werdt versnelt,
En soo met een uytsinnicheyt bevanghen,
De welcke doch (indiender waer t'ontsanghen
Quijtschelden by den Helsche gheesten wreet)
Vergheeflijck was: want hy door liefden heet
Is blijven staen eylaes, zijnd' onghedachtich,
En van ghemoed' gheheel verwonnen crachtich,
Hy rechts voort licht sijn Euridycen, maer
Heeft aenghesien, stracx uytghestort is daer
Den arbeydt al, verloren en gheschonden
Zijn worden ooc dees wreen Tyrans verbonden
Tot drymael toe in d'helsche poelen diep
Werdt g'hoort een g'luydt, en sy oock mede riep
Wie brocht my doch ellendighe verloren
Met een oock dy, O Orphe' uytvercoren,
Wat dulheyt groot is dit, de voorschicks wreet
Bevelen my te ruggh' t'hergaen (hoe leet) 
Ia dootschen slaep verdect mijn swemmend oogen
En nu vaert wel, ick worde wech ghetoghen,
Alom bevaen in duysterheyt seer groot,
En niet meer dijn', eylaes ter laetster noot
Ick u toereyck' mijn handen swack verdwenen.
Dit spracks', en vloogh stracx uyt den oogen henen,
Iae g'lijck als doet in dunne locht den roock
In een vermenght, en sy en mocht hem oock
Meer (hoe vergheefs sy vaecte naer de schaeuwen
Met meeningh veel te segghen) niet aenschouwen
Dat meer is, noch den helschen Vaer-man heeft
Gants willen niet ghedooghen onbeleeft
Dat Orpheus (jae t'zy hoe seer hy woude)
Den tusschen-poel meer overvaren soude.
Wat soud' hy doen? tot tweemael hem sijn wijf
Onttrocken nu, door wat ghemeens bedrijf
D'Helgheesten al, jae door wat stem van deghen
Soud' hy nu voort den Goden meer beweghen?
Doch sy nu cout is heen gheswommen voort
Besloten bin den Stygi schuiten boort,
Sy segghen dat hy seven Maenden truerich
Volcom'lijck heeft, nae een gheweent' gheduerich,
Aen hooghe clip by Strymons woeste vloed,
Ondr' holen coudt, daer hy in sijn ghemoed
Sijn avontuer bedenckend' overleyde:
Den Tygers wreedt oock met sijn versen bleyde,
Die hy versacht van wildt ghemaeckt heeft tem:
Iae track en leyd' hardd' eycken oock met hem,
Dus g'leeck hy wel ten rechten Philomelen,
Die nachten lanck men weenen hoort en quelen
Droef onder t'schaeuw' des Popels op den tack,
Beclaghend' haer verloren jonckskens swack:
Die Ploeger wreedt bespeurend' wech ginc halen
Bluts uyt den nest: men hoorts' al dick herhalen
Haer treurich veers van nieus, als des gewent,
En wijds en zijds de plaetsen daer ontrent
Sy gants vervult met al haer droeve clachten.
Geen Venus noch geen Hymen mocht versachten
Yet sijn ghemoedt, maer t'Hyperborisch ijs
Bewandeld' hy alleen vol droef afgrijs
De sneeusche Vliet, oock Tanaim en landen
Die nemmermeer gheweduw't en zijn van den
Rhipheeschen rijm, of van de couw' bevrijt,
Zijn Euridyc' aldus ontrooft en quijt,
Belaeghd' hy seer, en d'gaven van Plutonen
Als ijdel nu. De moeders der Ciconen
In sulck een doen onledich dach en nacht
Hem siend', en hen van hem alsoo veracht
Den Iong'linck daer sy onder dienst der Goden
En nachtsche feest die Bacch' aen wort geboden,
Verscheurden wreedt, en sijn lichaem nu doot
Verstroyden sy daer lancx die velden groot:
Als Heber vliet Eagrisch mids sijn baren
Gewintelt droech t'hooft van den marber claren
Hals afgherockt, de stemme self en tongh
Al coudt, nochtans noch stadich riep en songh
Euridyc', och Euridyc', ach ellendsche,
Riep sy, alsoo den geest vloogh uyt den mensche,
Euridyc' ooc noch riepen overluydt
T'Vliets oevers al met droevich wederg'luydt.
Dit heeft gheseyt Proteus, en naer allen
Ter Zeewaerts in liet hy hem neder vallen,
En daer hy gaf den sprongh al schuymend vloogh
Tot op den top gheslinghert t'water hoogh:
Maer Cyren' is alsoo daer niet ghedoken,
Want haren soon die schromich was ghesproken
Heeft sy van selfs dus aen, o sone vry,
De droeve sorgh' uyt u ghemoedt meucht ghy
Wel legghen wech, dits oorsaeck al der qualen:
Dits, siet, de schuldt, jae hierom deden dalen
T'verderven dus op Byen de Nymphen coen,
Met welck' sy plach in d'hooghe Wouden
Verselt te zijn, en me t'ghedans te pleghen,
Dus offert ghy nu giften met beweghen
Ootmoedich, jae begheert den vreed' en eert
Napeen die licht zijn tot ghena bekeert,
Sy sullen wel dijn g'lofts-ghebeden hooren,
En laten toe, jae wenden van u tooren.
De bid-wijs al vervolghens sal ick dy
Gaen segghen eerst, hierom verkiest u ghy
Keur-stieren vier van lijven uytghelesen,
Die weyden nu de toppen hooghst gheresen
Des groenen Berghs Lyceo dy te goe:
Doet sulcx ghetal van Veerssen hier noch toe,
Wiens halsen zijn noch noyt geraect om wercken:
Tot dese by t'Godinner hooghe Kercken
Vier Altaers stelt, en laett dan overvloet
Ter kelen uyt gaen neder t'heylich bloet,
En laet dan daer der Stier en Koeyer lijven
Soo liggend' in een bladich Lustwoudt blijven.
Dan als ghetoont de neghenst' morgheschijn,
Opgangich heeft nu haer bebloest aenschijn,
Lethischen huel (welck voor de doode gheesten
Een offer is) Orpheo sendt ten eersten.
Dan slachtet een swert Schaep, en henen gaet
Int Lustwoudt weer, en siet hoe't daer al staet,
Dan de versoend' Euredyce behaghen
En vyeren wilt noch met een Kalf gheslaghen.
Hy toefde niet, maer wat sijn Moeder vroet
Gheboden heeft hy t'samen stracx voldoet:
Ten Kercken comt hy, en verweckt gheresen
Weer op een nieu d'Altaren hem ghewesen:
Vier Stieren moy uyt muntich ghelichaemt
Die brenght hy daer ten offer, en versaemt
Oock sulck ghetal van Veerssen, welcker necken
Noch noyt geen jock gedruckt en had om trecken:
De morgheschijn als die nu neghemael
D'opganghen voort ghebracht had al te mael,
Dood' offren hy Orpheo sendt seer troulijck,
En t'Lustwout hy van nieus besoect aenschoulijck.
Maer hy en elck wie daer oock wesen mocht,
Die sien daer stracx een haestich snel ghedrocht
En wonderbaer om segghen of versinnen:
In d'Ossen buycx daer ruyschten al van binnen
Door leden al versmolten seer veel Byen
De ribben doorghebroken mocht men sien,
Die vlieghen uyt met ijver groot en lichtich,
Versamend' hen in groote wolcken dichtich,
En lesend' aen boom-toppen hanghen daer
Als oft een druyf aen buyghsaem rancxken waer.
Dit sanck ick, siet, van t'Ackerbouwen wijlen,
Van oeffeningh des Vees en Boomen, t'wijlen
Dat Cesar groot door krijghsche wapen daet
Vast blixemt voort tot aen de hoogh' Euphraet.
Daer hy als cloeck verwinner oock nu setten
Gaet onder al ghewillich volck sijn wetten,
En nae den wegh Olympo toe soo tracht.
Te dier tijdt my Virgilium dat sacht
Parthenop' heeft ghevoedt al bloeyend lustich
In consten van een edel leecheyt rustich,
Iae ick die self voorhenen onverveelt
Op lichte wijs de versen heb ghespeelt
Der Herders: ooc verstoutt door Iaren jeuchdich
Ghesonghen hebb' ooc dy, o Tityr vreuchdich,
Stil en gherust daer onder t'wijde dack
Des Buecken groen gheseten met ghemack.