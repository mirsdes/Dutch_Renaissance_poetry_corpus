Comt hier ghi const beminders van alle gheslachten,
En besiet desen costelicken schat oft pant
Waerbi ghi Croesus rijcdommen niet en zult achten:
Want tis eenen hemelschen schat in Vlaender lant.

Comt (zegh' ic) maer met andacht en verstant,
En lett vry op alle zaecken, zo merct ghi mids desen
Dattet is een zee van gratien abundant
Daer elc om te schoonst voortdoet, en wilt sijn gepresen.

Bemerct des Vaders Godd'lic, en Ioannes wesen,
Met Maria tooghende een lieflic ghelaet:
Tschijnt datmen heuren mont siet deuotelic lesen,
En hoe wel is ghemaect die croone en al tcieraet?

Hoe verschrickelic en leuendigh Adam staet?
Wie zagh oynt vleesschelicker verwe van lichame?
Tschijnt dat hi weighert, en ontseght Euams raet,
Die hem presenteert een fighe, haer anghename.

Maer deur d'hemelsce Nymphen en Ingels bequame
Zinghende discant, elcs gheest te recht veriolijst:
Wiens diuersche voysen men kent naer den betame,
Want elc mondeken, en ooghsken dat claer wtwijst.

Maer te vergheefs men iet int besondere prijst,
Daert al zijn om te constighste en schoonste iuweelen, 
Het schijnt datter al leeft, roert, gaet ofte uutrijst:
Tsijn spieghels, en gheen gheschilderde tafereelen.

Ziet hoe deghelic, en eerbaer zijn daer die deelen
Van d'auders en den gheestlicken staet die daer lijt,
Hier siedy (Schilders) bisonder in dees parceelen,
Exemple van goet laken emmers naer dien tijt.

Wie en soude in die maeghdekens niet sijn verblijt
Daer de onze wel mochten zebaerheit an leeren:
En anmerckt hoe triumphant inde deuren rijt,
De bende der Coninghen, Princen, Grauen en heeren.

Ten rechten siet men onder de zulcke verkeeren,
Den princelicken Schilder die dit werck voldé'
Met den rooden Pater noster op zwarte cleeren
Sijn broeder Hubert rijdt by hem in d'hooghste sté.

Welcken Hubert dit waerck begonste naer sijn zé'
Maer deur de doot (diet al doodt) moest hijt staken, 
Hi leit hier begrauen, ende zijn zuster mé'
Die ooc ins childery ende de groote zaken.

Maer op dat wy t'onser materie gheraken,
Wilt dees excellentie in dit werck gade slaen,
Dat hy d'aensighten al onghelijc conste maken,
Hoe wel datter nochtans drye hondert sijn ghedaen.

Ten anderen moet het selfde veel lofs ontfaen,
Van weghe sine schoone bliuende coleuren: 
Die in hondert vijftigh iaren niet en zijn vergaen:
Twelcke men nu ter tijt niet veel en siet ghebeuren.

Summa tis vul perfectien achter en veuren:
Tooghende wel dat den werckman en meester goet,
Verciert was met veel gratien (zonder erreuren)
De welcke een constigh schilder altijt hebben moet.

Sijn scherpicheit maect ons zijn patientie vroet,
En zijn memorie groot blijckt in tselfde claerlic
Alzoo oock zinen grooten gheest bouen al doet,
In d'inuentie, ende ordinancien openbaerlic.

Van desen moetmen hem te meer lofs gheuen waerlic
Om dat hi in zulcke tiden alsoo heeft ghefloreert,
Doen hi zulck' excellente waercken eenpaerlic,
Als hi selue dede en had' gh'experimenteert.-

Een Schilder uut Italien selfs confesseert,
Dat Heycus daer d'Olverwe broght en heeft vonden:
En van dry sine waercken hi mentioneert
Die te Napels, Florencen en Turbino stonden.

Wat conste vantmen oynt (de waerheit t'orconden)
Soo perfect int eerste als dese const' excellent?
Van welcke belyden alle verstandighe monden,
Datmen heuren Meester noynt en heeft ghekent:

Was hy dan niet ten rechten tot sijns leuens hent
Van Hertoghe Philips zijn meester vul trauwen
Hooghelic verheuen? En als een ornament
Van ons landen, ia van gheel Vlaenderen ghehauwen?

Sijn wercken waren ghesocht uut alle landauwen,
Daerom en vindtmen bouen dees tafel niet,
Dan datmen te Brugghe magh noch een anschauwen,
Ende t'Ypre ooc een onvulmaecte zomen siet.

Dese blomme zeer vrough vande weerelt schiet,
Die uut dat onnoosel Maesheyc is becleuen,
Brugghe bewaert hem, daer hi sijn leuen liet,
Maer sijn name zal in der eeuwigheit leuen.

Dit waerck heeft ons Coningh soo hooghe verheuen
(Zo alle goede consten staen in zinen sin)
Dat hi (om dat te contrefaiten) heeft ghegheuen,
Wel vier duysent guldenen oft lutter min.

Michiel Coxsye, hadde voor dit waerck zulc gewin
Twee iaren daer met besigh zijnde in dees capelle.
Hy bewaerde sijn eere van int beghin
Totten hende toe, als een oprecht werck-gheselle.

Dees copie is in Spaignen (op dat ict vertelle)
Te Vendedoly, t'eender memorie bloot,
Van ons Coninghs liefde, die ic voor ander stelle:
Ende tot Heycus, en Coxyens glorie groot.