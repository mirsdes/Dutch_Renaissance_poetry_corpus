Hoe sal ic zinghen met bedroufden gheeste?
Hoe soude ic connen ghepoëtiseren
Als de sinnekens (die sijn het meeste)
Verstrooyt zijn (elas) ende desoleren?

De beuende hand, en wilt niet consenteren
Te schryuen, al wil ic mi dies oock moeyen,
De tranen vallende zonder cesseren,
Bederuen de lettren, en doense vloeyen.

Maer wat mi lett, ten magh my niet vernoeyen,
Ende al sijn de sinnen vul turbatie,
De liefde moet uut mijnder herten bloeyen,
Al en heeft mijn schryuen nu gheen gratie.

Maer ic duchte dat mijn lamentatie,
En zuchtende woorden, zijn voor niet:
Mids datmen an u lief te gheender spatie
Eenighe ontfermherticheit merckt oft ziet.

Och ic en meende (al eist anders gheschiet)
Miin hope niet te vergheefs te stellen,
Op v ghenade: nemaer als een riet
Zidy nu omghekeert, d'welc mi doet quellen.

Waerom verandert ghy (mocht' ic vertellen)
V eerste goet propoost? Ic zegghe goet
Om dat ghy (al saudyer mede rellen)
Gheen cause en hebt, waerom ghijs niet en doet. 

Want wat quaet (d'welcmen behoort en moet
Versmaden) weett ghi toch ˆ lief? zeght vry:
Niet dan dat de quade tonghen onvroet
Valschelic versieren, en belieghen my.

Maer naer u belofte zo en zoudt ghy,
Heur gheen ghehoor oft audienti' gheuen,
Voor dat ghi iet quaets an my vondt, daerby
Vraghe ic u wat quaet hebdy beseuen?

Elas! alzulc een cause eyst toegheschreuen,
Maer tis alleen' om minen cleenen staet:
Want had' ic goeds ghenough om by te leuen
Zo hiet' ic goet, maer nu hachtmen my quaet.

Nochtans dat zi verdoolt zijn in dees daet
En datter is weinigh oft gheen different
Tusschen onser beeder goet, weet uwen raet:
Maer sijn hoorende doof, en siende blent.

De beste reden diese hebben ten hent
Om my vyant te sine is dit alleene,
Begheerende dat ghi (lief excellent)-
Meer goeds behuuwt, my achtende te cleene.

Is dit oorzake (daer en is anders gheene,)
Om ieghens u woort, mijn viant te wesen?
En van u ghetrauwe minnaer te scheene,
De welcke zal moeten vergaen mids desen?

Want gheen medicine, en magh mi ghenesen,
Dan u faueur, ionste, grati' oft deucht:
Al ben ic van u vrienden ter doot verwesen
Gheeft my het leuen: want ghi sulx vermeught.

Ende verandert (Ù bloeyende ieught)
V bitter woorden, in troost en confoort,
Op dat ghy het bedrouft herte verheught
Ghelijct u goe' natuere toebehoort.

Die noyt en was soo vergramt of ghestoort
Op u viant, dat ghi hem weynschte leed:
Hoe saut ghi connen dooden met een woort,
My u lief en dienaer, altijt bereed?